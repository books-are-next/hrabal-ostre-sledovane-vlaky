<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title>Ostře sledované vlaky</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./ostre_sledovane_vlaky_009.html">
    <link rel="next" href="./ostre_sledovane_vlaky_012.html">
    <meta name="nb-order" content="6">
    <link rel="self" href="ostre_sledovane_vlaky_010.html">
    <meta name="nb-identifier" content="hrabal-ostre-sledovane-vlaky-4b8cc88">
    <meta name="nb-role" content="chapter">
  </head>
  <body data-nb-words="3371" data-nb-chars="19016" class="nb-role-chapter nb-custom-style">
    <nav role="doc-toc">
      <li><a href="ostre_sledovane_vlaky_005.html">Tenhleten rok, rok pětačtyřicet ...</a></li>
      <li><a href="ostre_sledovane_vlaky_006.html">V dopravní kanceláři ...</a></li>
      <li><a href="ostre_sledovane_vlaky_007.html">V bloku zarachotilo ...</a></li>
      <li><a href="ostre_sledovane_vlaky_008.html">Podlezl jsem závory ...</a></li>
      <li><a href="ostre_sledovane_vlaky_009.html">Ze zámku přišla zpráva ...</a></li>
      <li><a href="ostre_sledovane_vlaky_010.html">Výpravčí Hubička ...</a></li>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./ostre_sledovane_vlaky_009.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="0" data-nb-chars="0"></h1>
        <p class="chunk" data-nb-ref-number="2" data-nb-words="110" data-nb-chars="656"><span class="idea" data-nb-ref-number="1" id="idea1" data-nb-words="110" data-nb-chars="656">Výpravčí Hubička rozsvítil cloněnou lampu na&nbsp;telegrafním stole, rozevřel telegrafní zápisník těsně u&nbsp;hrany stolu a&nbsp;pak mi&nbsp;dal znamení, že&nbsp;mi&nbsp;chce ukázat něco důležitého ve&nbsp;zprávách, ale já&nbsp;jsem hned věděl, že&nbsp;to&nbsp;bude něco ale docela jinačího. Výpravčí byl ustaraný, a&nbsp;když ukazoval tužkou do&nbsp;zpráv, špička se&nbsp;mu&nbsp;chvěla a&nbsp;čárala po&nbsp;papíře jako kardiograf. Opatrně otevřel šuplík a&nbsp;já jsem se&nbsp;musel dívat na&nbsp;poslední řádek, ale šilhal jsem do&nbsp;šuplíku. Kužel světla stolní lampy jediný svítil v&nbsp;dopravní kanceláři a&nbsp;na dně té&nbsp;zásuvky se&nbsp;blyštěl revolver a&nbsp;potom takový předmět podobající se&nbsp;baterce, která místo skla měla něco jako hodinky, které tiše tikaly.</span></p>
        <p class="chunk" data-nb-ref-number="3" data-nb-words="40" data-nb-chars="232"><span class="idea" data-nb-ref-number="2" id="idea2" data-nb-words="40" data-nb-chars="232">„Miloši,“ řekl výpravčí šeptem a&nbsp;dál ukazoval a&nbsp;podtrhával zprávu v&nbsp;zápisníku, „Miloši, nejlepší bude stát na&nbsp;perónu a&nbsp;hodit to&nbsp;na&nbsp;prostřední vagón. Hodíme tomu vlaku na&nbsp;stůj a&nbsp;v&nbsp;poslední chvíli mu&nbsp;dáme na&nbsp;zelenou… zpomalíme si&nbsp;ho.“</span></p>
        <p class="chunk" data-nb-ref-number="4" data-nb-words="22" data-nb-chars="125"><span class="idea" data-nb-ref-number="3" id="idea3" data-nb-words="22" data-nb-chars="125">„To je&nbsp;pravda,“ povídám a&nbsp;cítil jsem, že&nbsp;ve&nbsp;všech oknech čekárny, všemi škvírami v&nbsp;zatemnění, všude by&nbsp;mohly být pátravě oči.</span></p>
        <p class="chunk" data-nb-ref-number="5" data-nb-words="15" data-nb-chars="93"><span class="idea" data-nb-ref-number="4" id="idea4" data-nb-words="15" data-nb-chars="93">Proto jsem vzal tužku a&nbsp;taky jsem podškrtával zprávu v&nbsp;telegrafním zápisníku a&nbsp;přitom šeptal:</span></p>
        <p class="chunk" data-nb-ref-number="6" data-nb-words="54" data-nb-chars="310"><span class="idea" data-nb-ref-number="5" id="idea5" data-nb-words="54" data-nb-chars="310">„Pamatujete ale, jak nám spadlo rameno semaforu? Jak projížděla ta&nbsp;rychlíková raketa? Víte co? Já&nbsp;to&nbsp;udělám taky tak. Vylezu na&nbsp;ten semafor a&nbsp;shora, takhle se&nbsp;vykloním a&nbsp;upustím tu&nbsp;třaskavku na&nbsp;prostřední vagón a&nbsp;potom zase slezu a&nbsp;budeme se&nbsp;dívat, co&nbsp;to&nbsp;bude dělat… Kde je&nbsp;ten náš ostře sledovanej transport?“</span></p>
        <p class="chunk" data-nb-ref-number="7" data-nb-words="20" data-nb-chars="131"><span class="idea" data-nb-ref-number="6" id="idea6" data-nb-words="20" data-nb-chars="131">„Projel Poděbrady, za&nbsp;půl hodinky je&nbsp;tady,“ odprskl výpravčí a&nbsp;břichem zavřel zásuvku a&nbsp;nesmyslně se&nbsp;podepsal na&nbsp;stránku zápisníku.</span></p>
        <p class="chunk" data-nb-ref-number="8" data-nb-words="2" data-nb-chars="15"><span class="idea" data-nb-ref-number="7" id="idea7" data-nb-words="2" data-nb-chars="15">„Nemáš strach?“</span></p>
        <p class="chunk" data-nb-ref-number="9" data-nb-words="53" data-nb-chars="302"><span class="idea" data-nb-ref-number="8" id="idea8" data-nb-words="53" data-nb-chars="302">„Ne, nikdy jsem nebyl tak klidnej… ach,“ povídám, „já jsem mužskej, já&nbsp;jsem mužskej zrovna tak jako vy, pane výpravčí, mužskej jsem, a&nbsp;to je&nbsp;krásný, všecko už&nbsp;ze&nbsp;mne spadlo, takhle…,“ vzal jsem se&nbsp;stolu dlouhé nůžky a&nbsp;stříhl jimi, „takhle jsem se&nbsp;odstřihl od&nbsp;minulosti,“ zasmál jsem se&nbsp;a&nbsp;zvedl telefon.</span></p>
        <p class="chunk" data-nb-ref-number="10" data-nb-words="347" data-nb-chars="1985"><span class="idea" data-nb-ref-number="9" id="idea9" data-nb-words="347" data-nb-chars="1985">„Je to&nbsp;rychlíková raketa,“ povídám a&nbsp;hlásím na&nbsp;hradla, „postavte výměny pro raketu, číslo padesát tři šedesát jedna,“ a&nbsp;vytočil jsem z&nbsp;bloku klíč a&nbsp;vyšel do&nbsp;noci, na&nbsp;obzoru se&nbsp;pořád táhla veliká skvrna, pořád jako by&nbsp;tam před chvílí zapadlo slunce. Lehce jsem vyhodil páky semaforů a&nbsp;předvěstí. Nikdy jsem neměl tak čisto v&nbsp;hlavě, pořád jako by&nbsp;mě&nbsp;hladila maminka, když mi&nbsp;v&nbsp;dětství odháněla zlý sen. A&nbsp;pan výpravčí Hubička chodil kanceláří, díval se&nbsp;do&nbsp;podlahy, už&nbsp;ani se&nbsp;nešel podívat na&nbsp;nebe, dobře jsem to&nbsp;viděl dopředu, tak jako on, tu&nbsp;zodpovědnost, jak to&nbsp;dopadne? a&nbsp;když dobře, tak co&nbsp;potom? Ale já&nbsp;jsem na&nbsp;tohle nemyslel, ne&nbsp;že&nbsp;bych to&nbsp;nedomyslil, domyslil jsem to&nbsp;všechno do&nbsp;konce, ale to&nbsp;už&nbsp;mne nezajímalo, já&nbsp;jsem se&nbsp;jen soustředil na&nbsp;to, abych ukápl ze&nbsp;semaforu přesně na&nbsp;ten vagón, aby celý vlak vyletěl do&nbsp;povětří, nic jiného jsem si&nbsp;nepřál, nic jiného jsem na&nbsp;nebi neviděl než ten pořád stoupající oblak, který vsrkává do&nbsp;sebe zbytky vagónů a&nbsp;kolejnic a&nbsp;pražců, myslil jsem na&nbsp;to, že&nbsp;jsem už&nbsp;vlastně na&nbsp;tohle měl myslit dávno, už&nbsp;proto, že&nbsp;mi&nbsp;přejeli dědu, který jim kráčel samotinký naproti, sám proti armádnímu sboru, s&nbsp;napřaženýma rukama a&nbsp;hypnotizérskou myšlenkou, aby se&nbsp;Němci obrátili a&nbsp;zacouvali nazpátek tam, odkud přišli. A&nbsp;stejně, i&nbsp;když dědova hlava byla vmáčknutá do&nbsp;pásu tanku, přece jen ten dědův duch pořád tlačil teď armádní sbor za&nbsp;sborem, tank za&nbsp;tankem, vojáka za&nbsp;vojákem nazpátek, do&nbsp;srdce Německa, tam, odkud se&nbsp;vyhrnuli a&nbsp;kam je&nbsp;tlačily ruské armády… Ale já&nbsp;jsem zapomněl na&nbsp;dědu, protože kdybych na&nbsp;něho myslil už&nbsp;dřív, mohl jsem se&nbsp;pokusit o&nbsp;jinačí věci. Za&nbsp;dvacet minut přijede můj vlak naložený střelivem a&nbsp;já budu mít možnost vykonat velkou věc, protože už&nbsp;nejsem zvadlé lilium. Nikdy bych neřekl, že&nbsp;by&nbsp;se&nbsp;ve&nbsp;mně vzala taková síla, zrovna tak jako bych nikdy neřekl, že&nbsp;pan výpravčí Hubička bude čím dál starostlivější, už&nbsp;ani nemohl chodit, pořád stál rozkročený nad blokem a&nbsp;naslouchal telefonům, které ohlásí ten námi ostře sledovaný vlak.</span></p>
        <p class="chunk" data-nb-ref-number="11" data-nb-words="42" data-nb-chars="250"><span class="idea" data-nb-ref-number="10" id="idea10" data-nb-words="42" data-nb-chars="250">Vešel jsem do&nbsp;kanceláře, otevřel šuplík, dal do&nbsp;kapsy pláště tu&nbsp;třaskavku, výpravčí Hubička mne blokoval tělem. A&nbsp;revolver jsem dal do&nbsp;druhé kapsy a&nbsp;potom jsem prstem jel po&nbsp;řádkách telegrafního zápisníku a&nbsp;podepsal jsem se&nbsp;a&nbsp;tužku uložil do&nbsp;šuplíku.</span></p>
        <p class="chunk" data-nb-ref-number="12" data-nb-words="36" data-nb-chars="229"><span class="idea" data-nb-ref-number="11" id="idea11" data-nb-words="36" data-nb-chars="229">A&nbsp;pan výpravčí šel k&nbsp;černé tabuli, na&nbsp;které byly od&nbsp;včerejška vypsány křídou všechny ostře sledované vlaky, ta&nbsp;série dvaceti vojenských transportů, které se&nbsp;měly pokusit zastavit prolomenou frontu, ukazoval na&nbsp;ně&nbsp;prstem a&nbsp;šeptal:</span></p>
        <p class="chunk" data-nb-ref-number="13" data-nb-words="7" data-nb-chars="44"><span class="idea" data-nb-ref-number="12" id="idea12" data-nb-words="7" data-nb-chars="44">„Miloši, načasuju ti&nbsp;to&nbsp;na&nbsp;poslední chvíli…“</span></p>
        <p class="chunk" data-nb-ref-number="14" data-nb-words="7" data-nb-chars="39"><span class="idea" data-nb-ref-number="13" id="idea13" data-nb-words="7" data-nb-chars="39">„Jo…, ale ta&nbsp;raketa si&nbsp;dupla,“ povídám.</span></p>
        <p class="chunk" data-nb-ref-number="15" data-nb-words="14" data-nb-chars="84"><span class="idea" data-nb-ref-number="14" id="idea14" data-nb-words="14" data-nb-chars="84">A&nbsp;vyšel jsem na&nbsp;perón, raketa vjela do&nbsp;stanice a&nbsp;zastavovala a&nbsp;vlakvedoucí seskočil.</span></p>
        <p class="chunk" data-nb-ref-number="16" data-nb-words="6" data-nb-chars="43"><span class="idea" data-nb-ref-number="15" id="idea15" data-nb-words="6" data-nb-chars="43">„Příšerný, celý Drážďany jsou kaput,“ řekl.</span></p>
        <p class="chunk" data-nb-ref-number="17" data-nb-words="52" data-nb-chars="303"><span class="idea" data-nb-ref-number="16" id="idea16" data-nb-words="52" data-nb-chars="303">A&nbsp;za ním seskákali z&nbsp;hytláku lidé, jako by&nbsp;utekli z&nbsp;koncentráku, měli pruhované kalhoty, a&nbsp;když vešli do&nbsp;kanceláře, viděli jsme, že&nbsp;to&nbsp;jsou lidé v&nbsp;pruhovaných pyžamech, jen s&nbsp;kabátkem, tak jak zachránili holé životy, všichni měli upřené oči a&nbsp;nemrkali. Vlakvedoucí se&nbsp;zhroutil na&nbsp;židli a&nbsp;hladil si&nbsp;čelo.</span></p>
        <p class="chunk" data-nb-ref-number="18" data-nb-words="470" data-nb-chars="2681"><span class="idea" data-nb-ref-number="17" id="idea17" data-nb-words="470" data-nb-chars="2681">„Celý Drážďany jedna fagule. Tihle mi&nbsp;nalezli do&nbsp;hytláku,“ řekl vlakvedoucí a&nbsp;zvedl se&nbsp;těžce, tak jako vstává unavený kůň. Chvíli se&nbsp;opíral oběma pěstmi o&nbsp;telegrafní stůl, pak překládal ruce, a&nbsp;na konci zůstal stát, s&nbsp;hlavou svěšenou. Zdálo se, že&nbsp;usnul. A&nbsp;ti Němci stáli zrovna tak, koukali se&nbsp;do&nbsp;země a&nbsp;možná, že&nbsp;tam viděli ty&nbsp;svoje poslední chvíle, jak vyskakují okny do&nbsp;zahrad a&nbsp;ulic, a&nbsp;všechno je&nbsp;od&nbsp;nich odťaté padajícími stromy a&nbsp;zdmi a&nbsp;trámy. A&nbsp;všichni ti&nbsp;Němci měli dlouhé ruce, teď skoro až&nbsp;ke&nbsp;kolenům, a&nbsp;pořád ani jeden z&nbsp;nich nemrkl, jako by&nbsp;hrůza každému uřízla víčka. A&nbsp;já jsem jich už&nbsp;nelitoval, já, který jsem oplakal každé podříznuté kůzle a&nbsp;všecko to, co&nbsp;potrefilo neštěstí, já&nbsp;jsem už&nbsp;těchhle Němců nepolitoval. To&nbsp;ještě když jsem byl v&nbsp;nemocnici s&nbsp;tím svým zápěstím, chodíval jsem ke&nbsp;své vzdálené tetě, a&nbsp;ta teta Beatrice byla v&nbsp;nemocnici už&nbsp;padesát let sestřičkou a&nbsp;měla na&nbsp;starosti oddělení, kam se&nbsp;sváželi k&nbsp;smrti popálení lidé, teď hlavně vojáci, které už&nbsp;z&nbsp;fronty přivezli v&nbsp;oleji, takoví to&nbsp;byli skoro obojživelníci, a&nbsp;moje prateta Beatrice jim vařila polévky ze&nbsp;zeleniny, a&nbsp;když někteří moc trpěli, tak jim dávala morfiové injekce, a&nbsp;já tam za&nbsp;ní&nbsp;chodil, protože teta Beatrice přinášela každému klid, byla tak ohromná a&nbsp;silná, že&nbsp;na&nbsp;koho se&nbsp;podívala, hned každému nastříkala klid, asi proto, že&nbsp;byla v&nbsp;tomhle oddělení už&nbsp;tolik let… a&nbsp;přece, když jsem slzel nad německými vojáky, když jsem viděl, jak za&nbsp;nimi přijížděly jejich milé a&nbsp;manželky a&nbsp;jak ti&nbsp;vojáci z&nbsp;té olejové lázně dělali poslední pořízení a&nbsp;doporučovali svým ženám, koho si&nbsp;potom mají vzít, jak zařídit všechno s&nbsp;dětmi a&nbsp;majetkem, zvedal jsem se, ale prateta Beatrice mne tlačila do&nbsp;židle a&nbsp;krájela mrkev a&nbsp;celer a&nbsp;petržel, krájela a&nbsp;zpívala si&nbsp;tichounce, pokaždé jinou melodii… Zejtra Gefreiter Schulthe umře, zejtra Gefreiter Schulthe umře, umře, umře… na&nbsp;melodii Na&nbsp;tom pražském mostě konvalinka roste… a&nbsp;krájela nožem mrkev a&nbsp;petržel a&nbsp;celer… a&nbsp;věděla, že&nbsp;zítra přidá trošku víc morfia svobodníkovi Schulthemu a&nbsp;zkrátí tak jeho utrpení o&nbsp;pár dní, protože už&nbsp;se&nbsp;rozloučil… a&nbsp;druhý den zase zpívala tichounce Oberleutnant Ditie, ten zejtra umře, ten zejtra umře… na&nbsp;nápěv Mně darovalo děvčátko prstýnek zlacený… a&nbsp;krájela zeleninu a&nbsp;já se&nbsp;díval na&nbsp;mladé muže ve&nbsp;vanách, všichni vypadali, jako by&nbsp;se&nbsp;koupali, a&nbsp;nepřál jsem si, aby už&nbsp;zítra byli mrtví, přál jsem si, aby se&nbsp;mohli vrátit k&nbsp;těm svým manželkám, milenkám, se&nbsp;kterými si&nbsp;naposledy pohovořili, protože koho spustili už&nbsp;dolů, sem k&nbsp;tetě Beatrici, s&nbsp;tím už&nbsp;to&nbsp;bylo ámen. Ale teď, jak tady přijeli z&nbsp;těch Drážďan, nemohl jsem je&nbsp;už&nbsp;politovat, jen oni mohli litovat sami sebe. A&nbsp;ti Němci to&nbsp;věděli. Vlakvedoucí se&nbsp;zvedl a&nbsp;řekl Němcům:</span></p>
        <p class="chunk" data-nb-ref-number="19" data-nb-words="7" data-nb-chars="39"><span class="idea" data-nb-ref-number="18" id="idea18" data-nb-words="7" data-nb-chars="39">„Sollten sie am&nbsp;Arsch zu&nbsp;Hause sitzen.“</span></p>
        <p class="chunk" data-nb-ref-number="20" data-nb-words="17" data-nb-chars="93"><span class="idea" data-nb-ref-number="19" id="idea19" data-nb-words="17" data-nb-chars="93">A&nbsp;vyšel na&nbsp;perón a&nbsp;zvedl ruku a&nbsp;stroj se&nbsp;rozjížděl a&nbsp;vlakvedoucí naskočil do&nbsp;služebního vozu.</span></p>
        <p class="chunk" data-nb-ref-number="21" data-nb-words="65" data-nb-chars="363"><span class="idea" data-nb-ref-number="20" id="idea20" data-nb-words="65" data-nb-chars="363">„Ty Němce nám sem poslal pánbůh,“ šeptal výpravčí, „dosvědčí nám, kdyby něco…,“ odprskl a&nbsp;já jsem slyšel z&nbsp;trati, jak od&nbsp;strážného domku ke&nbsp;druhému se&nbsp;ozývá návěšť, kladívko tlukoucí do&nbsp;puklého zvonu, a&nbsp;hned jsem věděl, že&nbsp;to&nbsp;je&nbsp;můj vlak. Vešel jsem do&nbsp;kanceláře a&nbsp;výpravčí držel telefon a&nbsp;podle toho, že&nbsp;bledl, viděl jsem, že&nbsp;to&nbsp;je&nbsp;ten námi ostře sledovaný vlak.</span></p>
        <p class="chunk" data-nb-ref-number="22" data-nb-words="99" data-nb-chars="544"><span class="idea" data-nb-ref-number="21" id="idea21" data-nb-words="99" data-nb-chars="544">Vytočil jsem si&nbsp;klíč. Němci stáli kolem kamen, pořád jako sochy na&nbsp;morovém sloupu na&nbsp;našem náměstí. Teď se&nbsp;jeden z&nbsp;nich rozplakal, tak divně, skoro vrkal jako ti&nbsp;přednostovi holubi, když je&nbsp;probudil nálet, pak se&nbsp;ten Němec dal do&nbsp;lidského pláče, teprve teď jeho tělo povolilo a&nbsp;ostatní Němci začali posmrkávat a&nbsp;pak se&nbsp;rozplakali všichni, každý jinak, ale vgruntu to&nbsp;byl lidský pláč, brek nad tím, co&nbsp;se&nbsp;stalo. A&nbsp;jednomu Němci, tomu, co&nbsp;si&nbsp;chladil hlavu o&nbsp;stěnu, začala téct z&nbsp;nosu krev a&nbsp;najednou se&nbsp;svezl na&nbsp;zem a&nbsp;po zdi udělal červenou čáru.</span></p>
        <p class="chunk" data-nb-ref-number="23" data-nb-words="16" data-nb-chars="94"><span class="idea" data-nb-ref-number="22" id="idea22" data-nb-words="16" data-nb-chars="94">Výpravčí Hubička se&nbsp;na&nbsp;mne podíval, zase měl staženou čepici do&nbsp;čela, že&nbsp;musel zvednout bradu.</span></p>
        <p class="chunk" data-nb-ref-number="24" data-nb-words="16" data-nb-chars="105"><span class="idea" data-nb-ref-number="23" id="idea23" data-nb-words="16" data-nb-chars="105">Vyběhl jsem do&nbsp;přístěnku a&nbsp;vyhodil předvěst i&nbsp;vjezdové návěstidlo, zatímco odjezdové jsem nechal na&nbsp;stůj.</span></p>
        <p class="chunk" data-nb-ref-number="25" data-nb-words="25" data-nb-chars="152"><span class="idea" data-nb-ref-number="24" id="idea24" data-nb-words="25" data-nb-chars="152">A&nbsp;přišel výpravčí a&nbsp;já jsem vytáhl z&nbsp;kapsy pláště ten přístroj, svítil na&nbsp;něj baterkou a&nbsp;on narafičoval kroužky, jako by&nbsp;zaostřoval fotografický aparát.</span></p>
        <p class="chunk" data-nb-ref-number="26" data-nb-words="18" data-nb-chars="104"><span class="idea" data-nb-ref-number="25" id="idea25" data-nb-words="18" data-nb-chars="104">A&nbsp;holubi pořád nemohli usnout, pořád vrkali, padali ze&nbsp;sna, bylo slyšet jejich péra, jak tlučou o&nbsp;stěnu.</span></p>
        <p class="chunk" data-nb-ref-number="27" data-nb-words="767" data-nb-chars="4298"><span class="idea" data-nb-ref-number="26" id="idea26" data-nb-words="767" data-nb-chars="4298">Pak mi&nbsp;výpravčí Hubička podal ruku, studenou a&nbsp;vlhkou, jako by&nbsp;podal rybu. A&nbsp;já kráčel podle kolejí. Přes měsíc přeběhl dlouhý oblak a&nbsp;začal se&nbsp;sypat zmrzlý sníh, otočil jsem se&nbsp;a&nbsp;viděl v&nbsp;dálce cloněné světlo lokomotivy. Měsíc vyplul z&nbsp;toho oblaku sněhu a&nbsp;v&nbsp;mra­zivé noci se&nbsp;pláně polí jiskřily a&nbsp;zase jsem slyšel, jak všechny ty&nbsp;zmrzlé krystalky tikají, jako by&nbsp;se&nbsp;v&nbsp;každém pohybovala barevná ručička vteřin. Pak jsem vylezl na&nbsp;stožár semaforu jako po&nbsp;žebříku. A&nbsp;znovu přeběhl oblak a&nbsp;zase se&nbsp;začal sypat sníh, jemný jako jepice. Obkročil jsem lampu. Lokomotiva vjížděla do&nbsp;stanice a&nbsp;žalostně pískala, protože neměla na&nbsp;volno. A&nbsp;cítil jsem, jak se&nbsp;křídlo semaforu zvedá, zvedá mi&nbsp;ruku a&nbsp;lampa proměnila červené světlo v&nbsp;zelené. A&nbsp;v&nbsp;té poloze volno mi&nbsp;rameno vytvářelo dostatek clony, protože bylo větší než já. A&nbsp;lokomotiva si&nbsp;zapískala, viděl jsem, jak výpravčí ukazuje zelenou lucernou strojvedoucímu, aby projížděl, a&nbsp;já seděl na&nbsp;semaforu, sníh se&nbsp;sypal, cítil jsem, jak mne zobají vločky, viděl jsem, jak hodně ten sníh padá. Ani jsem se&nbsp;nehnul, v&nbsp;ruce už&nbsp;jsem držel tu&nbsp;věc, slyšel jsem, jak do&nbsp;mne přechází tikot toho přístroje, a&nbsp;pak projela lokomotiva, shora byla cloněná plachtou, aby hloubkaři neviděli na&nbsp;dálku, když topič přikládá, a&nbsp;potom jeden vagón za&nbsp;druhým, nízké otevřené vagóny a&nbsp;na nich v&nbsp;bedýnkách střelný prach, bedny proložené vrstvami slámy, tři, čtyři, pět vagónů, počítal jsem si&nbsp;je, měsíc byl skrytý za&nbsp;béžovým mračnem, z&nbsp;něhož se&nbsp;sypal tak hustě sníh, a&nbsp;přece ten měsíček byl pořád vidět jako potopená obruč na&nbsp;dně potoka, který hrká mělkým korytem, sedm, osm, devět, a&nbsp;sníh se&nbsp;rozpadal tak, že&nbsp;jsem na&nbsp;chvíli neviděl ani lokomotivu, ani poslední vagón toho vlaku, jedenáct, dvanáct, třináct a&nbsp;potom jsem lehce hodil ten přístroj, jako bych házel do&nbsp;říčky květinu, vypočítal jsem si&nbsp;to&nbsp;přesně, hodil jsem, když se&nbsp;pode mnou ocitlo čelo vagónu, a&nbsp;ten přístroj padl akorát doprostředka vagónu, který si&nbsp;najel do&nbsp;té&nbsp;věcičky, která tam teď ležela a&nbsp;odnášela ten ostře sledovaný vlak k&nbsp;jeho konci, díval jsem se&nbsp;pořád, do&nbsp;poslední chvíle na&nbsp;ten vagón, až&nbsp;sníh ten vagón zašrafoval a&nbsp;já jsem si&nbsp;umínil, že&nbsp;se&nbsp;odtud shora budu dívat ty&nbsp;čtyři minuty, až&nbsp;do&nbsp;té&nbsp;doby se&nbsp;budu dívat z&nbsp;tohohle posazu, jako myslivec vyčkám zde ten moment zkázy, a&nbsp;pak jsem už&nbsp;viděl, jak se&nbsp;blíží poslední vagón, s&nbsp;budkou na&nbsp;konci, odkud najednou vyšlehl dlouhý kužel světla a&nbsp;soustředil se&nbsp;na&nbsp;mne, vytáhl jsem revolver a&nbsp;viděl, jak se&nbsp;zableskla hlaveň pušky hned pode mnou. Vystřelil jsem a&nbsp;současně vystřelil i&nbsp;kdosi z&nbsp;té budky a&nbsp;na zem padla baterka a&nbsp;svítila v&nbsp;štěrkovém loži a&nbsp;z&nbsp;budky vlaku kdosi padl k&nbsp;ní a&nbsp;skulil se&nbsp;do&nbsp;příkopu. A&nbsp;já jsem pocítil bolest v&nbsp;rameni a&nbsp;z&nbsp;ruky mi&nbsp;vypadl revolver a&nbsp;po hlavě jsem padal, ale zachytil jsem se&nbsp;za&nbsp;plášť o&nbsp;kramli, v&nbsp;semaforu zarachotilo a&nbsp;zelená se&nbsp;proměnila v&nbsp;červenou a&nbsp;rameno padlo do&nbsp;vodorovné polohy a&nbsp;já jsem visel hlavou dolů a&nbsp;slyšel, jak se&nbsp;můj plášť trhá, z&nbsp;kapes mi&nbsp;vypadly klíče a&nbsp;drobné mince a&nbsp;padaly mi&nbsp;podle hučících uší, viděl jsem, jak se&nbsp;vlak vzdaluje, jak se&nbsp;celý natočil do&nbsp;zatáčky, ukázal mi&nbsp;sebe sama vzhůru koly, jako by&nbsp;jel po&nbsp;stropu noci, červené svítilny na&nbsp;jeho konci se&nbsp;vzdalovaly, viděl jsem u&nbsp;semaforu v&nbsp;příkopu vojáka, jak se&nbsp;stočil do&nbsp;klubíčka, padal na&nbsp;něho sníh a&nbsp;on ztratil čepici, měl lysou hlavu, a&nbsp;kabát se&nbsp;mi&nbsp;zvolna trhal, cítil jsem, jak mi&nbsp;zpod košile teče po&nbsp;krku na&nbsp;hlavu krev, a&nbsp;plášť se&nbsp;dotrhl a&nbsp;já padal střemhlav do&nbsp;černého, olejem a&nbsp;párou prosáklého štěrkového lože. Padl jsem na&nbsp;ruce a&nbsp;hrany ostrého kamene mi&nbsp;prorazily dlaně. Potom jsem se&nbsp;skulil do&nbsp;příkopu, hned vedle toho německého vojáka, který ležel na&nbsp;boku a&nbsp;začal pochodovat na&nbsp;místě, pořád jako by&nbsp;kráčel, těžkýma botama vyhrabával sníh až&nbsp;na&nbsp;zmrzlou hlínu a&nbsp;drn a&nbsp;držel se&nbsp;za&nbsp;břicho a&nbsp;naříkal. Nastavil jsem před ústa dlaň, a&nbsp;když jsem odkašlal, vyplivoval jsem krev. Ten německý voják mi&nbsp;prostřelil plíce a&nbsp;já jemu asi břicho. Teď jsem si&nbsp;uvědomil, proč pan výpravčí Hubička celý večer odprskával, odplivoval. Jako by&nbsp;dopředu viděl tenhle můj konec, protože pan výpravčí Hubička nikdy z&nbsp;ničeho strach neměl, ono to&nbsp;asi bylo silnější než on, všechno jako by&nbsp;se&nbsp;napřed stalo, než se&nbsp;to&nbsp;stalo… díval jsem se&nbsp;do&nbsp;nebe, odkud se&nbsp;sypal sníh, potom jsem se&nbsp;převrátil a&nbsp;vyškrábal se&nbsp;až&nbsp;k&nbsp;tomu vojákovi, který začal naříkat a&nbsp;opakoval pořád jedno slovo.</span></p>
        <p class="chunk" data-nb-ref-number="28" data-nb-words="82" data-nb-chars="458"><span class="idea" data-nb-ref-number="27" id="idea27" data-nb-words="82" data-nb-chars="458">„Mutti, Mutti, Mutti!“ volal a&nbsp;já jsem se&nbsp;na&nbsp;něho díval, chrmlal jsem krev a&nbsp;věděl jsem, že&nbsp;tenhle voják nevolá svou matku, ale matku svých dětí, protože už&nbsp;byl plešatý, když jsem se&nbsp;nad ním nakláněl, viděl jsem, že&nbsp;se&nbsp;tak podobá panu výpravčímu Hubičkovi, až&nbsp;jsem se&nbsp;polekal. A&nbsp;potom si&nbsp;pořád tiskl ruce na&nbsp;břicho a&nbsp;pořád jako by&nbsp;chtěl odejít od&nbsp;toho svého postřeleného těla, pořád pochodoval na&nbsp;místě a&nbsp;podrážkou těžkých bot drásal sníh na&nbsp;promrzlou hlínu.</span></p>
        <p class="chunk" data-nb-ref-number="29" data-nb-words="170" data-nb-chars="901"><span class="idea" data-nb-ref-number="28" id="idea28" data-nb-words="170" data-nb-chars="901">Rozpřáhl jsem ruce a&nbsp;lehl si&nbsp;na&nbsp;záda, koutkem úst mi&nbsp;tekla krev a&nbsp;hruď jsem měl plnou ohně. A&nbsp;najednou jsem uviděl to, co&nbsp;asi pořád viděl pan výpravčí Hubička, že&nbsp;jsem ztracený, že&nbsp;mohu jedině čekat, až&nbsp;ten vlak vyletí do&nbsp;povětří, že&nbsp;kdyby nic jiného, tedy jen tohle mi&nbsp;v&nbsp;téhle situaci musí stačit, protože nic mne nemůže čekat než smrt, buďto umřu na&nbsp;ten průstřel, nebo mne najdou a&nbsp;Němci mne pověsí nebo zastřelí, tak jak to&nbsp;mají zvykem, a&nbsp;tak mi&nbsp;přišlo a&nbsp;došlo, že&nbsp;jsem byl určen pro jinačí smrt, než o&nbsp;kterou jsem se&nbsp;pokusil tam v&nbsp;Bystřici u&nbsp;Benešova, akorát mne mrzelo, že&nbsp;jsem postřelil do&nbsp;břicha toho Němce, který se&nbsp;pořád držel v&nbsp;tříslech a&nbsp;pořád těma botama kráčel, a&nbsp;já jsem věděl, že&nbsp;mu&nbsp;taky už&nbsp;nikdo nepomůže, protože prostřelené břicho je&nbsp;smrtelné, jenže ta&nbsp;smrt, ke&nbsp;které kráčel ten Němec, byla daleko, jako by&nbsp;k&nbsp;ní nemohl takhle nikdy dojít, protože šel na&nbsp;místě a&nbsp;do taktu si&nbsp;opakoval:</span></p>
        <p class="chunk" data-nb-ref-number="30" data-nb-words="3" data-nb-chars="22"><span class="idea" data-nb-ref-number="29" id="idea29" data-nb-words="3" data-nb-chars="22">„Mutti, Mutti, Mutti…“</span></p>
        <p class="chunk" data-nb-ref-number="31" data-nb-words="124" data-nb-chars="681"><span class="idea" data-nb-ref-number="30" id="idea30" data-nb-words="124" data-nb-chars="681">A&nbsp;ty jeho vojenské boty mi&nbsp;hrabaly v&nbsp;mozku. Překulil jsem se&nbsp;a&nbsp;po loktech jsem se&nbsp;dostal až&nbsp;k&nbsp;těm vojákovým botám, oběma rukama jsem je&nbsp;chtěl zadržet, ale nohy byly tak v&nbsp;pohybu, že&nbsp;se&nbsp;mi&nbsp;vyškubly, jako by&nbsp;to&nbsp;byly páky nějakého stroje. Z&nbsp;kapsy kabátu jsem vytáhl provázek, kterým jsem přivazoval čísla k&nbsp;bicyklům nebo kočárkům, když si&nbsp;je&nbsp;cestující brali s&nbsp;sebou do&nbsp;vlaku na&nbsp;gepek, a&nbsp;utřel jsem si&nbsp;krev a&nbsp;zavázal jsem jeden konec provázku kolem jedné boty, a&nbsp;když se&nbsp;ty&nbsp;nohy míjely, převázal jsem i&nbsp;druhou botu, chvíli ty&nbsp;nohy přestaly mašírovat, škubaly sebou, ale pak silou stroje přetrhly provázek a&nbsp;zase čáraly po&nbsp;zemi dál, dokonce přidaly do&nbsp;kroku a&nbsp;ten voják hlasitěji volal:</span></p>
        <p class="chunk" data-nb-ref-number="32" data-nb-words="3" data-nb-chars="22"><span class="idea" data-nb-ref-number="31" id="idea31" data-nb-words="3" data-nb-chars="22">„Mutti! Mutti! Mutti!“</span></p>
        <p class="chunk" data-nb-ref-number="33" data-nb-words="126" data-nb-chars="636"><span class="idea" data-nb-ref-number="32" id="idea32" data-nb-words="126" data-nb-chars="636">A&nbsp;tím víc mi&nbsp;připomínal, nač jsem nechtěl myslit, na&nbsp;to, jak maminka bude ráno stát za&nbsp;záclonou a&nbsp;bude čekat, ale já&nbsp;už&nbsp;nikdy nevejdu a&nbsp;nezahnu do&nbsp;uličky na&nbsp;náměstí a&nbsp;ona nepohne záclonou na&nbsp;znamení, že&nbsp;mne očekávala a&nbsp;že mne vidí a&nbsp;že je&nbsp;šťastná, protože moje maminka nikdy klidně nespí, když jsem na&nbsp;noční, zrovna tak možná manželka tohohle vojáka od&nbsp;té&nbsp;doby, co&nbsp;on&nbsp;je&nbsp;na&nbsp;frontě, taky neusne, taky stojí někde u&nbsp;záclony a&nbsp;čeká, až&nbsp;kdosi vejde do&nbsp;uličky, nebo zahne k&nbsp;ní a&nbsp;bude to&nbsp;ten, který tady kráčí na&nbsp;místě a&nbsp;volá ji, a&nbsp;jde a&nbsp;jde, ale dopracovává se&nbsp;jedině do&nbsp;smrti. Vyškrábal jsem se&nbsp;k&nbsp;němu a&nbsp;volal jsem mu&nbsp;do&nbsp;ucha: „Ruhe! Ruhe!“</span></p>
        <p class="chunk" data-nb-ref-number="34" data-nb-words="186" data-nb-chars="1018"><span class="idea" data-nb-ref-number="33" id="idea33" data-nb-words="186" data-nb-chars="1018">Ale ten voják už&nbsp;věděl svoje a&nbsp;já, jak jsem položil ruku do&nbsp;sněhu, abych se&nbsp;opřel, ucítil jsem studenou hlaveň pušky, kterou jsem vzal, a&nbsp;převalil se&nbsp;na&nbsp;bok. Tak voják ležel a&nbsp;já proti němu. Nasadil jsem pušku tam, kde bývá srdce, spletl jsem si&nbsp;stranu pravou a&nbsp;levou, zjistil jsem to&nbsp;tím, že&nbsp;jsem musel nejdřív jednou, pak druhou rukou zkusit, zda to&nbsp;jde psát, ano, teď jsem nasadil tu&nbsp;pušku na&nbsp;vojákovo srdce, aby už&nbsp;nevolal, aby mi&nbsp;už&nbsp;nešel v&nbsp;hlavě, a&nbsp;stiskl jsem spoušť. Ozvala se&nbsp;rána a&nbsp;dušený ohýnek sežehl uniformu, bylo cítit vůni spálené bavlny a&nbsp;vlny, ale ten voják jen víc volal matku svých dětí, svou manželku, a&nbsp;ještě zrychleněji kráčel na&nbsp;místě, jako by&nbsp;to&nbsp;byly poslední kroky, a&nbsp;pak už&nbsp;jen zahrádka a&nbsp;za tou jeho domek, ve&nbsp;kterém bydlí jeho znejmilelší… A&nbsp;přestal padat sníh, vyšel krásný měsíc, po&nbsp;kraji tikaly vteřinové barevné ručičky ve&nbsp;všech vločkách, a&nbsp;na krku toho vojáka se&nbsp;zaleskl bílý stříbrný řetízek a&nbsp;potom na&nbsp;tom řetízku cosi, čeho se&nbsp;ten voják chytil oběma rukama a&nbsp;ještě hlasitěji volal:</span></p>
        <p class="chunk" data-nb-ref-number="35" data-nb-words="2" data-nb-chars="17"><span class="idea" data-nb-ref-number="34" id="idea34" data-nb-words="2" data-nb-chars="17">„Mutti!! Mutti!!“</span></p>
        <p class="chunk" data-nb-ref-number="36" data-nb-words="203" data-nb-chars="1135"><span class="idea" data-nb-ref-number="35" id="idea35" data-nb-words="203" data-nb-chars="1135">A&nbsp;já mu&nbsp;nasadil hlaveň pušky k&nbsp;oku a&nbsp;stiskl spoušť, tak divně jsem při tom ležel. A&nbsp;pak jsem slyšel, jak zmlkl, viděl jsem, jak jeho nohy zvolna a&nbsp;tiše došly, zastavily se, ležel jsem na&nbsp;něm a&nbsp;slyšel, jak do&nbsp;vojáka vniká klid a&nbsp;ticho, jak se&nbsp;všechno zastavuje, jak stroje, když padla. A&nbsp;ze mne crčela krev a&nbsp;třísnil jsem vojákovi šaty, vytáhl jsem kapesník a&nbsp;snažil jsem se&nbsp;čistit tu&nbsp;krvavou skvrnu a&nbsp;oddychoval jsem a&nbsp;začal jsem se&nbsp;dusit, ale vší silou jsem se&nbsp;převalil a&nbsp;natáhl jsem ruku a&nbsp;chytil ten řetízek, kterého se&nbsp;držel voják, jehož obličej zklidněl, jen místo pravého oka byla ožehnutá díra jako modrý monokl… a&nbsp;utrhl jsem ten řetízek, kterého se&nbsp;držel ten mrtvý, a&nbsp;ve světle měsíce jsem viděl, že&nbsp;to&nbsp;je&nbsp;medailónek, na&nbsp;jehož jedné straně je&nbsp;zelený čtyřlístek a&nbsp;na druhé straně nápis: Bringe Glück. A&nbsp;nepřinesl štěstí ten čtyřlístek ani tomu vojákovi, ani mně, taky to&nbsp;byl člověk jako já&nbsp;nebo pan výpravčí Hubička, taky neměl žádné vyznamenání, žádnou hodnost, a&nbsp;přece jsme jeden druhého postřelili a&nbsp;jeden druhého přivedli ke&nbsp;smrti, ač&nbsp;jistě, kdybychom se&nbsp;někde potkali v&nbsp;civilu, možná, že&nbsp;bychom se&nbsp;měli rádi, pohovořili si.</span></p>
        <p class="chunk" data-nb-ref-number="37" data-nb-words="139" data-nb-chars="778"><span class="idea" data-nb-ref-number="36" id="idea36" data-nb-words="139" data-nb-chars="778">A&nbsp;potom se&nbsp;ozvala detonace. A&nbsp;já, který jsem se&nbsp;ještě před chvílí těšil na&nbsp;ten pohled, ležel jsem vedle německého vojáka dál, natáhl jsem ruku a&nbsp;otevřel jeho tuhnoucí dlaň a&nbsp;dal jsem mu&nbsp;do&nbsp;ní&nbsp;ten zelený čtyřlístek, který přináší štěstí, zatímco z&nbsp;krajiny vyrůstal do&nbsp;nebe hřibovitý oblak, který neustále rostl o&nbsp;vyšší patra a&nbsp;vyšší kouřová mračna, slyšel jsem, jak tlak vzduchu proběhl krajinou a&nbsp;syčel a&nbsp;hvízdal o&nbsp;holé větve stromů a&nbsp;keřů, jak zatřásl v&nbsp;semaforu převodovými řetězy a&nbsp;opřel se&nbsp;o&nbsp;rameno a&nbsp;zatřásl jím, ale já&nbsp;jsem se&nbsp;kuckal a&nbsp;chrčela ze&nbsp;mne krev. Do&nbsp;poslední chvíle, než jsem začal ztrácet z&nbsp;dohledu sebe sama, držel jsem se&nbsp;s&nbsp;tím mrtvým za&nbsp;ruku, a&nbsp;pro jeho neslyšící uši jsem opakoval slova vlakvedoucího té&nbsp;rakety, která přivezla ty&nbsp;zbědované Němce od&nbsp;Drážďan:</span></p>
        <p class="chunk" data-nb-ref-number="38" data-nb-words="6" data-nb-chars="34"><span class="idea" data-nb-ref-number="37" id="idea37" data-nb-words="6" data-nb-chars="34">„Měli jste sedět doma, na&nbsp;prdeli…“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./ostre_sledovane_vlaky_012.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>