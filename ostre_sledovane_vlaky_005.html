<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title></title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="3">
    <link rel="prev" href="./ostre_sledovane_vlaky_003.html">
    <link rel="next" href="./ostre_sledovane_vlaky_006.html">
    <link rel="self" href="ostre_sledovane_vlaky_005.html">
    <meta name="identifier" content="hrabal-ostre-sledovane-vlaky-77cf702">
    <meta name="role" content="chapter">
  </head>
  <body data-nb-words="1956" data-nb-chars="11218" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./ostre_sledovane_vlaky_003.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="0" data-nb-chars="0"></h1>
        <p class="chunk" data-nb-ref-number="2" id="chunk2" data-nb-words="58" data-nb-chars="364"><span class="idea" data-nb-ref-number="1" id="idea1" data-nb-words="58" data-nb-chars="364">Tenhleten rok, rok pětačtyřicet, Němci už&nbsp;neovládli prostor nad naším městečkem. Natožpak nad celou krajinou, zemí. Hloubkaři narušili dopravu tak, že&nbsp;ranní vlaky jezdily v&nbsp;poledne, polední večer a&nbsp;večerní za&nbsp;noci, takže se&nbsp;někdy stalo, že&nbsp;odpolední vlak přijel podle jízdního řádu na&nbsp;minutu včas, ale to&nbsp;bylo tím, že&nbsp;to&nbsp;byl čtyři hodiny opožděný dopolední osobák.</span></p>
        <p class="chunk" data-nb-ref-number="3" id="chunk3" data-nb-words="1129" data-nb-chars="6535"><span class="idea" data-nb-ref-number="2" id="idea2" data-nb-words="1129" data-nb-chars="6535">Předevčírem nepřátelský stíhač přestřílel nad naším městečkem německou stíhačku tak, že&nbsp;jí&nbsp;ustřelil křídlo. A&nbsp;potom trup hořel a&nbsp;padal někam do&nbsp;polí, ale to&nbsp;křídlo, jak se&nbsp;vyvrátilo z&nbsp;trupu, vytrhlo několik hrstí šroubů a&nbsp;matic, které napadaly na&nbsp;náměstí a&nbsp;pozobaly hlavy několika ženským. Ale to&nbsp;křídlo plachtilo nad naším městečkem, kdo mohl, tak se&nbsp;na&nbsp;to&nbsp;díval, až&nbsp;do&nbsp;té&nbsp;doby, kdy to&nbsp;křídlo vrzavým pohybem se&nbsp;sneslo nad samé náměstí, kam se&nbsp;vyhrnuli hosté z&nbsp;obou restaurací, a&nbsp;potom už&nbsp;stín toho křídla se&nbsp;pohyboval náměstím a&nbsp;lidé hned běželi přes náměstí a&nbsp;hned zase na&nbsp;tu&nbsp;stranu, kde stáli před chvilkou, protože to&nbsp;křídlo se&nbsp;pořád pohybovalo jako obrovské kyvadlo, které zahánělo občany do&nbsp;protisměru možného pádu a&nbsp;přitom vydávalo stále silnější hřmot a&nbsp;zpívavý zvuk. A&nbsp;potom se&nbsp;rychle smyklo a&nbsp;spadlo do&nbsp;děkanské zahrady. A&nbsp;za pět minut už&nbsp;si&nbsp;občané odnášeli pláty a&nbsp;plechy z&nbsp;toho křídla, aby se&nbsp;hned druhý den objevily jako stříška na&nbsp;králíkárně, slepičárně, jeden občan už&nbsp;odpoledne z&nbsp;toho ukořistěného plechu vystříhával kusy, z&nbsp;kterých večer nadělal krásné kryty na&nbsp;nohy k&nbsp;motocyklům. Tak zmizelo nejen to&nbsp;křídlo, ale i&nbsp;všechny plechy a&nbsp;součástky z&nbsp;trupu říšského letounu, který spadl za&nbsp;městečkem do&nbsp;sněhem zasypaných polí. Jel jsem se&nbsp;tam podívat na&nbsp;bicyklu za&nbsp;půl hodiny po&nbsp;sestřelení. A&nbsp;už jsem potkával občany, kteří na&nbsp;vozíčku táhli to, co&nbsp;ukořistili. Těžko se&nbsp;dalo uhádnout, na&nbsp;co&nbsp;by&nbsp;to&nbsp;tak mohlo být? Ale já&nbsp;jsem jel na&nbsp;bicyklu dál, chtěl jsem se&nbsp;podívat na&nbsp;ten rozbitý aeroplán, já&nbsp;jsem nesnášel shánlivé lidi, kdepak já&nbsp;a&nbsp;sbírat nebo utrhávat nějaké součástky, nějaké krámy! A&nbsp;sněhem ušlapanou cestičkou, která už&nbsp;vedla k&nbsp;těm černým troskám, kráčel můj otec, nesl nějaký stříbrný hudební nástroj a&nbsp;usmíval se&nbsp;a&nbsp;třásl těmi stříbrnými střívky, nějakými trubičkami. Ano, byly to&nbsp;trubičky z&nbsp;letadla, trubičky, kterými tekl benzín, a&nbsp;já jsem až&nbsp;doma navečer poznal, proč tatínek měl z&nbsp;téhle kořisti takovou radost. Rozřezal je&nbsp;na&nbsp;stejné kousky, vyleštil, a&nbsp;potom vedle těch šedesáti lesklých trubiček položil svou patentní tužku s&nbsp;vysouvací tuhou. Můj otec dovedl udělat všechno na&nbsp;světě, protože byl od&nbsp;svých osmačtyřiceti let v&nbsp;penzi. Byl strojvedoucí a&nbsp;na stroji byl od&nbsp;dvaceti let a&nbsp;tak měl vysloužená tuplovaná léta, ale občané šíleli závistí, když si&nbsp;pomysleli, že&nbsp;otec může ještě dvacet třicet let na&nbsp;tomhle světě žít. A&nbsp;potom, tatínek vstával ještě dřív než ti, co&nbsp;chodili do&nbsp;práce. V&nbsp;celém kraji sbíral, kde se&nbsp;co&nbsp;dalo, šrouby, podkovy, z&nbsp;veřejných skládek si&nbsp;odnášel kdejaký nepotřebný krám a&nbsp;součástku a&nbsp;všechno skladoval doma v&nbsp;kůlnách a&nbsp;na půdách, jak nějaká sběrna starého železa to&nbsp;u&nbsp;nás vypadalo. A&nbsp;kdo nepotřeboval starý nábytek, všechno si&nbsp;odvezl náš otec, takže ač&nbsp;jsme doma byli jen tři, měli jsme padesát židlí, sedm stolů, devět kanapí a&nbsp;spousty skříněček a&nbsp;umývadel a&nbsp;džbánů. A&nbsp;i to&nbsp;bylo otci málo, vyjížděl na&nbsp;bicyklu do&nbsp;kraje a&nbsp;dál, kramličkou přehraboval skládky a&nbsp;navečer se&nbsp;vracel s&nbsp;kořistí, protože všecko se&nbsp;mohlo na&nbsp;něco jednou hodit, a&nbsp;také hodilo, poněvadž když někdo potřeboval něco, co&nbsp;se&nbsp;už&nbsp;nevyrábělo, nějakou součástku k&nbsp;autu nebo šrotníku nebo mlátičce, a&nbsp;když to&nbsp;nesehnal, přijel k&nbsp;nám, a&nbsp;otec se&nbsp;zamyslil, šel popaměti někam na&nbsp;půdu nebo do&nbsp;kůlny nebo před hromady na&nbsp;dvoře, a&nbsp;potom někam hrábl a&nbsp;za chvilku vytáhl nějaký krám, který se&nbsp;opravdu hodil. Proto můj tatínek býval velitelem železných nedělí, a&nbsp;když odvážel všelijaké ty&nbsp;železné krámy na&nbsp;nádraží, vždycky jel kolem našich vrat a&nbsp;odsypal trošku té&nbsp;železné neděle. A&nbsp;přece mu&nbsp;sousedé nedovedli odpustit. Asi to&nbsp;bylo tím, že&nbsp;náš pradědeček Lukáš od&nbsp;osmnácti let bral zlatku denně rentu, za&nbsp;republiky potom v&nbsp;korunách. Můj pradědeček se&nbsp;narodil v&nbsp;roce osmnáct set třicet a&nbsp;v&nbsp;roce osmnáct set čtyřicet osm byl vojenským tamborem a&nbsp;jako takový bojoval na&nbsp;Karlově mostě, kde studenti házeli po&nbsp;vojácích dlažební kostky a&nbsp;trefili pradědečka do&nbsp;kolena a&nbsp;zmrzačili ho&nbsp;nadosmrti. Od&nbsp;té&nbsp;doby bral rentu, zlatku denně, za&nbsp;kterou si&nbsp;denně kupoval láhev rumu a&nbsp;dva paklíky tabáku, a&nbsp;místo aby seděl doma a&nbsp;kouřil a&nbsp;popíjel, pajdal ulicemi, polními cestami, nejraději ale tam, kde se&nbsp;lidé dřeli, a&nbsp;tam se&nbsp;těm dělníkům poškleboval a&nbsp;pil ten rum a&nbsp;kouřil ten tabák, a&nbsp;tak každý rok někde pradědečka Lukáše tak zbili, že&nbsp;dědeček jej vozil na&nbsp;trakaři domů. Ale pradědeček se&nbsp;jen vykřísal, už&nbsp;zase se&nbsp;tak dlouho vyptával, kdo je&nbsp;na&nbsp;tom líp, až&nbsp;ho&nbsp;zase nekřesťansky zbili. Až&nbsp;pád Rakouska vzal pradědečkovi rentu, tu, kterou bral sedmdesát let. Až&nbsp;ta&nbsp;penze za&nbsp;republiky smrskla láhev rumu i&nbsp;ty paklíky tabáku. A&nbsp;přece pradědečka Lukáše každý rok zbili do&nbsp;bezvědomí, protože dál se&nbsp;vytahoval těmi sedmdesáti lety, ve&nbsp;kterých měl každý den tu&nbsp;láhev rumu a&nbsp;tabák. Až&nbsp;v&nbsp;roce devatenáct set třicet pět se&nbsp;pradědeček chlubil před kameníky, kterým zrovna zavřeli lom, a&nbsp;ti jej tak zbili, že&nbsp;umřel. Doktor povídal, že&nbsp;tady mohl být ještě dobrých dvacet let. Proto žádná jiná rodina tak neležela v&nbsp;žaludku města. Můj děda, aby jablko nepadlo daleko od&nbsp;pradědečka Lukáše, byl zase hypnotizér, který pracoval v&nbsp;malých cirkusech, a&nbsp;celé město vidělo v&nbsp;jeho hypnotizování touhu co&nbsp;nejvíc se&nbsp;flákat životem. Ale když Němci překročili v&nbsp;březnu naše hranice, aby obsadili celou zemi, a&nbsp;pronikali směrem na&nbsp;Prahu, jediný náš děda jim šel naproti, jediný náš děda šel Němcům vzdorovat jako hypnotizér, zadržet pronikající tanky silou myšlenky. A&nbsp;tak děda kráčel po&nbsp;silnici s&nbsp;očima na&nbsp;prvním tanku, který vedl čelo těch motorizovaných armád. A&nbsp;na tom tanku až&nbsp;po&nbsp;pás stál v&nbsp;kabině říšský voják, na&nbsp;hlavě měl černý baret s&nbsp;umrlčí lebkou a&nbsp;zkříženými hnáty, a&nbsp;můj děda pořád šel rovnou k&nbsp;tomu tanku a&nbsp;ruce měl napřažené a&nbsp;očima stříkal Němcům myšlenku, obraťte se&nbsp;a&nbsp;jeďte nazpátek… a&nbsp;opravdu, ten první tank zastavil, celá armáda zůstala stát, děda se&nbsp;prsty dotýkal toho tanku a&nbsp;pořád vysílal tu&nbsp;samou myšlenku… obraťte se&nbsp;a&nbsp;jeďte nazpátek, obraťte se&nbsp;a&nbsp;jeďte nazpátek, obraťte se… a&nbsp;potom poručík dal praporkem znamení a&nbsp;tank se&nbsp;rozejel, ale děda neuhnul a&nbsp;tank jej přejel, uskřípl mu&nbsp;hlavu, a&nbsp;už říšské armádě nic nestálo v&nbsp;cestě. A&nbsp;tatínek se&nbsp;potom vydal hledat dědovu hlavu. Ten první tank zůstal stát před Prahou, čekal na&nbsp;vyprošťovací jeřáb, dědova hlava byla vmáčknuta mezi pásy a&nbsp;ty pásy byly tak natočené, že&nbsp;tatínek si&nbsp;vyprosil, aby mohl tu&nbsp;dědovu hlavu vyprostit a&nbsp;potom ji&nbsp;pochovat i&nbsp;s&nbsp;tělem, tak, jak se&nbsp;na&nbsp;křesťana sluší. Od&nbsp;té&nbsp;doby se&nbsp;v&nbsp;celém kraji lidé hádávali. Jedni křičeli, že&nbsp;náš děda byl blázen, druzí zase, že&nbsp;ne&nbsp;tak docela, že&nbsp;kdyby se&nbsp;všichni postavili jako náš dědek proti Němcům, se&nbsp;zbraní v&nbsp;ruce, kdoví jak by&nbsp;to&nbsp;s&nbsp;Němci dopadlo.</span></p>
        <p class="chunk" data-nb-ref-number="4" id="chunk4" data-nb-words="223" data-nb-chars="1138"><span class="idea" data-nb-ref-number="3" id="idea3" data-nb-words="223" data-nb-chars="1138">Ten čas jsme ještě bydleli za&nbsp;městem, až&nbsp;potom jsme se&nbsp;přestěhovali do&nbsp;města, a&nbsp;já, že&nbsp;jsem byl zvyklý na&nbsp;samotu, jak jsme do&nbsp;města přijížděli, celý svět se&nbsp;mi&nbsp;úžil. Od&nbsp;té&nbsp;doby, jen když jsem vyšel za&nbsp;město, jedině tak jsem vydechl. A&nbsp;zase, jak jsem se&nbsp;vracel, jak se&nbsp;přes most úžily ulice a&nbsp;uličky, úžil jsem se&nbsp;i&nbsp;já, pořád jsem měl a&nbsp;mám a&nbsp;budu mít dojem, že&nbsp;za&nbsp;každým oknem jsou nejmíň jedny oči, které se&nbsp;na&nbsp;mne dívají. Když mě&nbsp;někdo oslovil, červenal jsem se, protože jsem měl dojem, že&nbsp;všem lidem něco na&nbsp;mně vadí. Před třemi měsíci jsem si&nbsp;přeřízl ruce v&nbsp;zápěstí, a&nbsp;jako bych k&nbsp;tomu neměl důvod. Ale já&nbsp;jsem ten důvod měl a&nbsp;znal jsem jej a&nbsp;jen jsem se&nbsp;bál, že&nbsp;každý, kdo se&nbsp;na&nbsp;mne dívá, ten důvod uhaduje. Proto za&nbsp;každým oknem ty&nbsp;oči. Ale copak si&nbsp;může člověk myslet, když mu&nbsp;je&nbsp;dvaadvacet let? Mohl jsem si&nbsp;myslet, že&nbsp;lidé v&nbsp;našem městečku se&nbsp;proto na&nbsp;mne dívají, že&nbsp;jsem si&nbsp;přeřízl ty&nbsp;žíly, abych se&nbsp;vyhnul práci, kterou musí oni udělat za&nbsp;mne, tak jako dělali za&nbsp;našeho pradědečka Lukáše a&nbsp;za dědu Viléma, který byl hypnotizér, i&nbsp;za mého tatínka, který jen proto jezdil na&nbsp;lokomotivě čtvrt století, aby potom nemusel nic dělat.</span></p>
        <p class="chunk" data-nb-ref-number="5" id="chunk5" data-nb-words="209" data-nb-chars="1216"><span class="idea" data-nb-ref-number="4" id="idea4" data-nb-words="209" data-nb-chars="1216">Tenhleten rok už&nbsp;Němci neovládli prostor nad naším městečkem. Když jsem pěšinkou přijel až&nbsp;k&nbsp;trupu letadla, sníh se&nbsp;třpytil na&nbsp;pláních a&nbsp;v&nbsp;každém krystalku sněhu jako by&nbsp;tikala malininká vteřinová ručička, tak ten sníh na&nbsp;prudkém slunci praskal ve&nbsp;všech barvách, a&nbsp;já slyšel, jak nejen v&nbsp;každém krystalku tikají ručičky, ale ještě i&nbsp;někde jinde. Moje hodinky tikaly zřetelně, ale já&nbsp;slyšel ještě jeden tikot, a&nbsp;ten tikot vycházel z&nbsp;letadla, z&nbsp;té hromady. A&nbsp;tam opravdu tikaly palubní hodiny, dokonce ukazovaly přesný čas, který jsem srovnal s&nbsp;ručičkami mých hodinek. A&nbsp;potom jsem viděl, že&nbsp;tam ještě víc vespod je&nbsp;sluncem ozářená rukavička, a&nbsp;já jsem dobře cítil, že&nbsp;ta&nbsp;rukavička není sama, že&nbsp;je&nbsp;v&nbsp;ní lidská ruka, a&nbsp;ta lidská ruka tam není sama, ale je&nbsp;na&nbsp;paži, a&nbsp;ta paže na&nbsp;lidském těle, které je&nbsp;někde pod těmi troskami. A&nbsp;váhou těla jsem šlápl na&nbsp;bicykl, ze&nbsp;všech stran tikaly miniaturní vteřinové ručičky, hrkané světlem slunce, a&nbsp;po trati v&nbsp;dálce uháněl náklaďák, vesele hrkal, byl to&nbsp;uhelný vlak, který se&nbsp;vracel do&nbsp;mostecké pánve, jistě sto čtyřicet náprav, a&nbsp;uprostřed vlaku byl zaseknutý brzdicí špalek, byl rozžhavený a&nbsp;kov vykapával na&nbsp;kolejnici, ale říšská lokomotiva vesele táhla i&nbsp;ten zaseknutý vagón.</span></p>
        <p class="chunk" data-nb-ref-number="6" id="chunk6" data-nb-words="337" data-nb-chars="1965"><span class="idea" data-nb-ref-number="5" id="idea5" data-nb-words="337" data-nb-chars="1965">Zítra už&nbsp;budu stát u&nbsp;dvojkolejné trati v&nbsp;mé staničce, kde všechny vlaky jedoucí od&nbsp;západu k&nbsp;východu budou podle jízdního řádu označeny lichými čísly, vlaky potom jedoucí od&nbsp;východu k&nbsp;západu čísly sudými. Budu zase po&nbsp;třech měsících řídit dopravu, budu zase na&nbsp;nádraží, kterým procházejí dvě hlavní koleje, a&nbsp;ta průběžná kolej od&nbsp;západu k&nbsp;východu má&nbsp;číslo jedna a&nbsp;ta druhá průběžná kolej od&nbsp;východu k&nbsp;západu má&nbsp;číslo dvě a&nbsp;potom od&nbsp;koleje číslo jedna všechny koleje po&nbsp;pravé ruce mají čísla lichá, tři, pět, sedm a&nbsp;tak, a&nbsp;všechny koleje po&nbsp;pravé ruce od&nbsp;průběžné koleje číslo dvě mají čísla sudá, čtyři, šest, osm, deset a&nbsp;tak. Ovšem to&nbsp;je&nbsp;pro nás, pro zaměstnance státních drah, tohle číslování, protože ze&nbsp;stanoviska laika, který stojí na&nbsp;perónu nádraží, třeba v&nbsp;mé staničce, tak tam první kolej je&nbsp;pátá, druhá kolej je&nbsp;třetí, třetí kolej je&nbsp;první, čtvrtá kolej je&nbsp;druhá… A&nbsp;zítra brzy ráno si&nbsp;obléknu uniformu, černé kalhoty a&nbsp;modrou blůzu, na&nbsp;služebním plášti mosazné knoflíky, které mi&nbsp;maminka cídí sidolem, a&nbsp;potom si&nbsp;dopnu ten krásný límec, který zrovna tak jako na&nbsp;kabátci, tak na&nbsp;plášti má&nbsp;jedno a&nbsp;totéž znamení, ze&nbsp;kterého každý nádražák hned pozná, jakou mám ve&nbsp;službě hodnost. Na&nbsp;límci středoškolský knoflík každému řekne, že&nbsp;mám maturitu. A&nbsp;potom zlatými nitěmi vyšitá překrásná hvězda dává na&nbsp;vědomí, že&nbsp;jsem elévem dopravy. A&nbsp;dál na&nbsp;límci se&nbsp;třpytí ten nejhezčí odznak, okřídlené kolečko zdobené fialovým a&nbsp;modrým flitrem, okřídlené kolečko, podobné zlatému mořskému koníčkovi. A&nbsp;tak ráno vyjedu ještě za&nbsp;tmy, moje maminka se&nbsp;bude za&nbsp;mnou dívat, bude stát nehnutě za&nbsp;záclonou, zrovna tak, jako za&nbsp;všemi okny, kolem kterých budu projíždět, všude budou stát lidé, tak jako moje matka, budou mne pozorovat s&nbsp;prstem na&nbsp;záclonce a&nbsp;já budu ujíždět k&nbsp;řece, kde na&nbsp;pěšince vydechnu, tak jako vždycky, protože já&nbsp;nerad jezdím do&nbsp;služby vlakem, takhle u&nbsp;řeky se&nbsp;mi&nbsp;volně dýchá, nejsou zde žádná okna, žádná nástraha, žádná jehlice zabodnutá zezadu do&nbsp;týlu hlavy.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./ostre_sledovane_vlaky_006.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>