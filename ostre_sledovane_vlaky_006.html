<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title></title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="1">
    <link rel="prev" href="./ostre_sledovane_vlaky_005.html">
    <link rel="next" href="./ostre_sledovane_vlaky_007.html">
    <link rel="self" href="ostre_sledovane_vlaky_006.html">
    <meta name="identifier" content="hrabal-ostre-sledovane-vlaky-a213827">
    <meta name="role" content="chapter">
  </head>
  <body data-nb-words="2559" data-nb-chars="15306" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./ostre_sledovane_vlaky_005.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="0" data-nb-chars="0"></h1>
        <p class="chunk" data-nb-ref-number="2" id="chunk2" data-nb-words="195" data-nb-chars="1205"><span class="idea" data-nb-ref-number="1" id="idea1" data-nb-words="195" data-nb-chars="1205">V&nbsp;dopravní kanceláři bylo všecko tak, jako to&nbsp;bylo, než jsem to&nbsp;opustil. Blok uzavírající závěry jízdních cest se&nbsp;pořád podobal obrovskému aristonu nebo forbesové skříni, telegrafní stůl stál pod oknem, z&nbsp;kterého byla vidět pět kilometrů dlouhá polní cesta vroubená starými jabloněmi, cesta, na&nbsp;jejímž konci se&nbsp;třpytil zámek knížete Kinského, zámek, který dneska ráno, když vyšlo slunce, stál až&nbsp;do&nbsp;prvního patra v&nbsp;mlze, takže vypadal, jako by&nbsp;visel na&nbsp;zlatém řetězu. A&nbsp;na tom stole byly tři telegrafní přístroje, které před půlstoletím vyrobila firma Siemens Halske, a&nbsp;tři telegrafní zápisníky. A&nbsp;dva traťové telefony a&nbsp;tři telefony staniční pořád se&nbsp;propojovaly a&nbsp;dopravní kanceláří se&nbsp;pořád ozývalo něžné vrkání a&nbsp;cinkání a&nbsp;štěbetání telegrafů a&nbsp;telefonů, jak v&nbsp;krámku obchodníka se&nbsp;zpěvavým ptactvem. U&nbsp;okénka do&nbsp;čekárny pořád byla zelená záclonka stažená mosaznými kroužky a&nbsp;hned vedle železná skříň a&nbsp;stroj na&nbsp;datumování jízdenek. Výpravčí Hubička mě&nbsp;přivítal a&nbsp;hned řekl, že&nbsp;budeme sloužit spolu, že&nbsp;po&nbsp;třech měsících marodění se&nbsp;musím znovu zaškolit. A&nbsp;potom se&nbsp;mne zeptal pan výpravčí, kolik je&nbsp;hodin, a&nbsp;odhrnul rukáv z&nbsp;mého zápěstí, a&nbsp;nedíval se&nbsp;na&nbsp;hodinky, ale rovnou na&nbsp;jizvu po&nbsp;vyhojené ráně.</span></p>
        <p class="chunk" data-nb-ref-number="3" id="chunk3" data-nb-words="136" data-nb-chars="867"><span class="idea" data-nb-ref-number="2" id="idea2" data-nb-words="136" data-nb-chars="867">A&nbsp;já jsem se&nbsp;začervenal a&nbsp;hned jsem dělal, jako že&nbsp;hledám svou červenou čepici. Byla ve&nbsp;skříňce docela zaprášená, na&nbsp;dýnku byly tlapičky myších paciček. V&nbsp;jitřním slunci jsem kartáčoval služební čepici, slyšel jsem, jak holubi pana přednosty vrkají v&nbsp;holubníku. Za&nbsp;nádražím bylo vidět všechny překážky na&nbsp;dostihové dráze, celá ta&nbsp;miniaturní dráha z&nbsp;Velké pardubické, protože kníže Kinský pěstoval polokrevné závodní koně, se&nbsp;kterými vyhrál nejen Velkou pardubickou, ale i&nbsp;Velkou liverpoolskou, skoro milión liber šterlinků, bylo to&nbsp;tenkrát tolik peněz, že&nbsp;kníže začal stavět za&nbsp;naší maličkou stanicí obrovský biograf a&nbsp;divadlo a&nbsp;koncertní sál pro naši vesnici, ale nedostavěl to, tak se&nbsp;z&nbsp;toho udělal magacín na&nbsp;obilí, nejkrásnější obilní skladiště na&nbsp;světě, do&nbsp;kterého se&nbsp;vcházelo římskými a&nbsp;řeckými sloupy. A&nbsp;tomu skladišti na&nbsp;obilí se&nbsp;říkalo po&nbsp;anglicku: liverpůl…</span></p>
        <p class="chunk" data-nb-ref-number="4" id="chunk4" data-nb-words="69" data-nb-chars="388"><span class="idea" data-nb-ref-number="3" id="idea3" data-nb-words="69" data-nb-chars="388">Přesně o&nbsp;půl osmé vstoupil do&nbsp;dopravní kanceláře pan přednosta. Vážil skoro metrák, ale ženské o&nbsp;něm říkaly, že&nbsp;tančí neuvěřitelně lehounce. Vlásky si&nbsp;česal tak, že&nbsp;je&nbsp;od&nbsp;levé strany přes pleš hnal na&nbsp;stranu pravou, a&nbsp;od pravé strany je&nbsp;od&nbsp;ucha hnal přes pleš na&nbsp;protistranu. Avšak když někdy jen tak kráčel po&nbsp;perónu, jak vítr vál, odchlipoval a&nbsp;zvedal mu&nbsp;ten gotický oblouk jeho vlásků.</span></p>
        <p class="chunk" data-nb-ref-number="5" id="chunk5" data-nb-words="210" data-nb-chars="1302"><span class="idea" data-nb-ref-number="4" id="idea4" data-nb-words="210" data-nb-chars="1302">Teď otevřel dveře své kanceláře. Nikdo by&nbsp;nečekal, že&nbsp;přednosta tak maličké staničky má&nbsp;tak zařízenou kancelář. Perský koberec vždycky zářil červenými a&nbsp;modrými květy, tři turecké taburetky zvyšovaly orientální vůni. A&nbsp;těžký, mahagonem vykládaný pracovní stůl byl zacláněn velikými lupeny obrovské palmy a&nbsp;ty listy dělaly nad benátským křeslem takový deštníček. Vůbec celá ta&nbsp;kancelář dělala dojem, že&nbsp;ji&nbsp;lze vzít na&nbsp;nosítka i&nbsp;s&nbsp;panem přednostou, tak jako se&nbsp;nosí papež. Na&nbsp;rokokové skříňce stály hodiny z&nbsp;mramoru a&nbsp;místo kyvadla byly tři pozlacené koule, které se&nbsp;točily hned sem, hned tam a&nbsp;každý, kdo tyhle hodiny slyšel znít, každý se&nbsp;obrátil k&nbsp;těmhle hodinám a&nbsp;řekl: Ty&nbsp;hodiny ale krásně bijou! A&nbsp;potom v&nbsp;kanceláři stálo služební kanape potažené čokoládovým voskovaným plátnem a&nbsp;na zdi byl veliký olej, znázorňující, jak rychlíková lokomotiva vyjíždí z&nbsp;Wilsonova nádraží a&nbsp;pouští páru do&nbsp;kolejiště a&nbsp;do nebe a&nbsp;rozjíždí se&nbsp;v&nbsp;mračnu, obraz, který vzrušuje každého zaměstnance státních drah, natož našeho pana přednostu, který měl dva životní cíle, aby byl jmenován inspektorem státních drah a&nbsp;získal predikát: baron Lánský z&nbsp;Růže, protože když pátral po&nbsp;svých předcích, objevil, že&nbsp;má&nbsp;v&nbsp;sobě trochu té&nbsp;modré krve. Tak měl v&nbsp;sobě tuplované modrou krev, protože i&nbsp;železničářům se&nbsp;říkalo modrá šlechta.</span></p>
        <p class="chunk" data-nb-ref-number="6" id="chunk6" data-nb-words="93" data-nb-chars="619"><span class="idea" data-nb-ref-number="5" id="idea5" data-nb-words="93" data-nb-chars="619">Jináč měl pan přednosta docela obyčejnou zálibu v&nbsp;pěstování holubů. Před válkou pěstoval norimberské bagdety, ty&nbsp;holoubky s&nbsp;útočnými černými a&nbsp;bílými šipkami na&nbsp;křídlech, kterým sám obden čistil holubince a&nbsp;měnil vodu a&nbsp;sypal zadinu. Ale když Němci tak surově přepadli a&nbsp;potom porazili Poláky, pan přednosta nechal výlet zavřený, a&nbsp;než odejel do&nbsp;Hradce, nařídil staničnímu pomocníkovi, aby všecky ty&nbsp;norimberské bagdety zardousil. Za&nbsp;týden přivezl polské rysy, ty&nbsp;holuby s&nbsp;krásným modrým voletem a&nbsp;překrásnými křídly, zdobenými šedivými a&nbsp;bílými trojúhelníčky, které jsou do&nbsp;sebe zapasované jako dlaždičky v&nbsp;koupelnách.</span></p>
        <p class="chunk" data-nb-ref-number="7" id="chunk7" data-nb-words="224" data-nb-chars="1299"><span class="idea" data-nb-ref-number="6" id="idea6" data-nb-words="224" data-nb-chars="1299">A&nbsp;já jsem stál mezi kolejnicemi a&nbsp;cítil jsem, jak se&nbsp;někdo na&nbsp;mne dívá, otočil jsem se&nbsp;a&nbsp;až otevřeným okénkem do&nbsp;sklepa jsem viděl oči paní přednostové, tam ve&nbsp;tmě, jak krmí husáka a&nbsp;dívá se&nbsp;na&nbsp;mne. Já&nbsp;jsem paní přednostovou měl rád, ráda si&nbsp;chodívala navečer sednout do&nbsp;kanceláře, háčkovala velikou dečku na&nbsp;stůl, takové ticho šlo z&nbsp;toho jejího háčkování, pořád se&nbsp;objevovaly pod jejími prsty další květiny a&nbsp;další ptáčci, měla před sebou na&nbsp;telegrafním stole takovou knížku, do&nbsp;které se&nbsp;nakláněla pro další pokyny, jak nabírat ty&nbsp;nitě, jako by&nbsp;hrála na&nbsp;citeru a&nbsp;četla si&nbsp;v&nbsp;notách. Ale každý pátek popravovala králíky, to&nbsp;vzala z&nbsp;králíkárny králíčka, dala si&nbsp;ho&nbsp;mezi nohy a&nbsp;potom mu&nbsp;navlíkala do&nbsp;krku tupý nůž a&nbsp;pižlala to&nbsp;zvířátko, které pištělo, dlouho pískalo, až&nbsp;po&nbsp;chvíli jeho hlásek slábl, ale paní přednostová se&nbsp;dívala zrovna tak, jako by&nbsp;háčkovala velikou dečku. Říkala, že&nbsp;takhle, když králík vykrvácí, jeho maso je&nbsp;mnohem chutnější, křehčí. Už&nbsp;dopředu jsem viděl, jak bude zařezávat tohohle husáka, na&nbsp;kterého si&nbsp;sedne jako na&nbsp;koně, zmáčkne mu&nbsp;oranžový zobák k&nbsp;hrdlu, jako by&nbsp;zavírala kapesní nůž, nejdřív mu&nbsp;pečlivě vyškube peříčko na&nbsp;temeni a&nbsp;potom bude vytékat jeho krev do&nbsp;kastrolku, pták bude slábnout, až&nbsp;zplihne docela, paní přednostová se&nbsp;prolomí, bude sedět jen na&nbsp;svých patách.</span></p>
        <p class="chunk" data-nb-ref-number="8" id="chunk8" data-nb-words="5" data-nb-chars="36"><span class="idea" data-nb-ref-number="7" id="idea7" data-nb-words="5" data-nb-chars="36">„Eléve Hrmo,“ zavolal pan přednosta.</span></p>
        <p class="chunk" data-nb-ref-number="9" id="chunk9" data-nb-words="8" data-nb-chars="42"><span class="idea" data-nb-ref-number="8" id="idea8" data-nb-words="8" data-nb-chars="42">A&nbsp;jdu do&nbsp;kanceláře, salutuji a&nbsp;vypínám se.</span></p>
        <p class="chunk" data-nb-ref-number="10" id="chunk10" data-nb-words="7" data-nb-chars="37"><span class="idea" data-nb-ref-number="9" id="idea9" data-nb-words="7" data-nb-chars="37">„Elév Miloš Hrma se&nbsp;hlásí ve&nbsp;službě!“</span></p>
        <p class="chunk" data-nb-ref-number="11" id="chunk11" data-nb-words="45" data-nb-chars="253"><span class="idea" data-nb-ref-number="10" id="idea10" data-nb-words="45" data-nb-chars="253">„Posaď se,“ řekl pan přednosta a&nbsp;vstal od&nbsp;stolu a&nbsp;na hlavu se&nbsp;mu&nbsp;položil list z&nbsp;palmy. Pak stál chvíli přede mnou, jeho vyplakané oči putovaly po&nbsp;mé&nbsp;uniformě, pak mi&nbsp;dopnul knoflík u&nbsp;kabátu. „Tak Hrmo, jestlipak sis všiml, že&nbsp;tady nemáme telegrafistku?“</span></p>
        <p class="chunk" data-nb-ref-number="12" id="chunk12" data-nb-words="3" data-nb-chars="27"><span class="idea" data-nb-ref-number="11" id="idea11" data-nb-words="3" data-nb-chars="27">„Zdeničku Svatou!“ povídám.</span></p>
        <p class="chunk" data-nb-ref-number="13" id="chunk13" data-nb-words="11" data-nb-chars="70"><span class="idea" data-nb-ref-number="12" id="idea12" data-nb-words="11" data-nb-chars="70">„Svatou… aha!“ odprskl pan přednosta. „Ale neslyšel jsi ve&nbsp;městě nic?“</span></p>
        <p class="chunk" data-nb-ref-number="14" id="chunk14" data-nb-words="5" data-nb-chars="26"><span class="idea" data-nb-ref-number="13" id="idea13" data-nb-words="5" data-nb-chars="26">„Neslyšel, ale co&nbsp;má&nbsp;být?“</span></p>
        <p class="chunk" data-nb-ref-number="15" id="chunk15" data-nb-words="28" data-nb-chars="168"><span class="idea" data-nb-ref-number="14" id="idea14" data-nb-words="28" data-nb-chars="168">„To je&nbsp;divný. Na&nbsp;našeho pana výpravčího už&nbsp;jezdějí div ne&nbsp;hromadný výpravy! Jako by&nbsp;měl čtyři nohy! Dvě hlavy! Pěkně proslavil tu&nbsp;naši tichou, klidnou staničku, pěkně!“</span></p>
        <p class="chunk" data-nb-ref-number="16" id="chunk16" data-nb-words="37" data-nb-chars="207"><span class="idea" data-nb-ref-number="15" id="idea15" data-nb-words="37" data-nb-chars="207">„A&nbsp;to on&nbsp;pan výpravčí Hubička zase ano,“ povídám, „jak jsem sloužil v&nbsp;Dobrovici a&nbsp;pan výpravčí mě&nbsp;zaškoloval, tak zase se&nbsp;na&nbsp;něj jezdila dívat celá trať… to&nbsp;jak přetrhl s&nbsp;jistou dámou kanape pana přednosty…“</span></p>
        <p class="chunk" data-nb-ref-number="17" id="chunk17" data-nb-words="9" data-nb-chars="77"><span class="idea" data-nb-ref-number="16" id="idea16" data-nb-words="9" data-nb-chars="77">„To rakouský, vikslajvantový kanape?“ vyvalil oči pan přednosta. „Takovýhle?“</span></p>
        <p class="chunk" data-nb-ref-number="18" id="chunk18" data-nb-words="3" data-nb-chars="25"><span class="idea" data-nb-ref-number="17" id="idea17" data-nb-words="3" data-nb-chars="25">„Přesně takový,“ povídám.</span></p>
        <p class="chunk" data-nb-ref-number="19" id="chunk19" data-nb-words="19" data-nb-chars="110"><span class="idea" data-nb-ref-number="18" id="idea18" data-nb-words="19" data-nb-chars="110">„Miloši, posaď se,“ zvlídněl pan přednosta. A&nbsp;sám se&nbsp;obkročmo posadil na&nbsp;druhý taburet a&nbsp;přiložil ruku k&nbsp;uchu.</span></p>
        <p class="chunk" data-nb-ref-number="20" id="chunk20" data-nb-words="87" data-nb-chars="497"><span class="idea" data-nb-ref-number="19" id="idea19" data-nb-words="87" data-nb-chars="497">„To takhle odejel poslední noční osobní vlak,“ povídám do&nbsp;před­nostova ucha, „a od&nbsp;večera seděla s&nbsp;námi v&nbsp;dopravní kanceláři taková fešná dáma a&nbsp;kouřila cigarety a&nbsp;pila víno. A&nbsp;k&nbsp;půlnoci povídá pan výpravčí Hubička: Miloši, jseš teprv záškolák, ale já&nbsp;ti&nbsp;věřím. Vezmeš to&nbsp;za&nbsp;mě&nbsp;tak na&nbsp;dvě hodinky. A&nbsp;tak jsem sloužil a&nbsp;výpravčí Hubička odvedl tu&nbsp;dámu do&nbsp;kanceláře pana přednosty. A&nbsp;já jsem sem tam položil ucho na&nbsp;dveře kanceláře pana přednosty a&nbsp;slyším: Kočičko, tělo to&nbsp;potřebuje, tělo to&nbsp;žádá…“</span></p>
        <p class="chunk" data-nb-ref-number="21" id="chunk21" data-nb-words="24" data-nb-chars="139"><span class="idea" data-nb-ref-number="20" id="idea20" data-nb-words="24" data-nb-chars="139">„To prase jedno huňatý, vepřový!“ zvedl se&nbsp;pan přednosta a&nbsp;díval se&nbsp;oknem přes uklánějící se&nbsp;a&nbsp;vrkající holuby na&nbsp;perón, kde stál výpravčí.</span></p>
        <p class="chunk" data-nb-ref-number="22" id="chunk22" data-nb-words="32" data-nb-chars="173"><span class="idea" data-nb-ref-number="21" id="idea21" data-nb-words="32" data-nb-chars="173">„Kdyby to&nbsp;na&nbsp;něm bylo aspoň vidět, ta&nbsp;jeho kujebácká nátura!“ křičel pan přednosta, a&nbsp;výpravčí Hubička si&nbsp;strčil prst do&nbsp;ucha a&nbsp;třepal jím, jako by&nbsp;měl v&nbsp;uchu zalehlou vodu.</span></p>
        <p class="chunk" data-nb-ref-number="23" id="chunk23" data-nb-words="86" data-nb-chars="503"><span class="idea" data-nb-ref-number="22" id="idea22" data-nb-words="86" data-nb-chars="503">„Tichá voda břehy mele,“ povídám, „ale v&nbsp;jednu hodinu po&nbsp;půlnoci, kdy náklaďák odvezl vagóny cukru, poslouchám a&nbsp;slyším z&nbsp;kanceláře pana přednosty takový zvuk, jako když šoupete s&nbsp;rakví… A&nbsp;pak rána! Vběhnu do&nbsp;kanceláře pana přednosty a&nbsp;ta dáma leží na&nbsp;kanapi na&nbsp;zádech nahatá a&nbsp;s&nbsp;takhle roztaženýma nohama! A&nbsp;pan výpravčí Hubička leží na&nbsp;zemi v&nbsp;podvlíkačkách, tak jak leží voják v&nbsp;našem kostele, když se&nbsp;otevřel boží hrob. A&nbsp;povídá mi: Miloši, špatně jsem chytil kontrafaleš. Spadl jsem z&nbsp;oltáře lásky…“</span></p>
        <p class="chunk" data-nb-ref-number="24" id="chunk24" data-nb-words="26" data-nb-chars="139"><span class="idea" data-nb-ref-number="23" id="idea23" data-nb-words="26" data-nb-chars="139">„Ta hyéna skvrnitá!“ křičel pan přednosta a&nbsp;opřel se&nbsp;o&nbsp;futro okna a&nbsp;zíral na&nbsp;výpravčího, který stál rozkročen na&nbsp;perónu a&nbsp;díval se&nbsp;do&nbsp;nebe.</span></p>
        <p class="chunk" data-nb-ref-number="25" id="chunk25" data-nb-words="14" data-nb-chars="80"><span class="idea" data-nb-ref-number="24" id="idea24" data-nb-words="14" data-nb-chars="80">„A&nbsp;jak tam ležela ta&nbsp;důra na&nbsp;přednostově kanapi, jak?“ obrátil se&nbsp;pan přednosta.</span></p>
        <p class="chunk" data-nb-ref-number="26" id="chunk26" data-nb-words="37" data-nb-chars="202"><span class="idea" data-nb-ref-number="25" id="idea25" data-nb-words="37" data-nb-chars="202">„Když dovolíte, já&nbsp;vám to&nbsp;předvedu,“ povídám a&nbsp;ukázal jsem na&nbsp;vikslajvantovou pohovku a&nbsp;hodil jsem sebou a&nbsp;ve vzduchu jsem se&nbsp;otočil a&nbsp;stáhnul se&nbsp;na&nbsp;záda. A&nbsp;pan přednosta se&nbsp;nade mnou nakláněl a&nbsp;hrozil.</span></p>
        <p class="chunk" data-nb-ref-number="27" id="chunk27" data-nb-words="14" data-nb-chars="74"><span class="idea" data-nb-ref-number="26" id="idea26" data-nb-words="14" data-nb-chars="74">„Takhle ať&nbsp;se&nbsp;válí s&nbsp;děvkama v&nbsp;čekárně! Ale ne&nbsp;na&nbsp;kanapi svýho přednosty!“</span></p>
        <p class="chunk" data-nb-ref-number="28" id="chunk28" data-nb-words="10" data-nb-chars="73"><span class="idea" data-nb-ref-number="27" id="idea27" data-nb-words="10" data-nb-chars="73">„Protože na&nbsp;přednostenský kanape může sedat jen pan před­nosta,“ povídám.</span></p>
        <p class="chunk" data-nb-ref-number="29" id="chunk29" data-nb-words="11" data-nb-chars="67"><span class="idea" data-nb-ref-number="28" id="idea28" data-nb-words="11" data-nb-chars="67">„Sám to&nbsp;uznáš, ale tomu praseti vepřovýmu nic není svatý!“ kři­čel.</span></p>
        <p class="chunk" data-nb-ref-number="30" id="chunk30" data-nb-words="34" data-nb-chars="197"><span class="idea" data-nb-ref-number="29" id="idea29" data-nb-words="34" data-nb-chars="197">A&nbsp;posadil jsem se&nbsp;a&nbsp;povídám: „Ale pane přednosto, to&nbsp;ještě není všecko, podívejte se!“ vzal jsem přednostu za&nbsp;rukáv a&nbsp;ukázal. „A&nbsp;tady, v&nbsp;těchhle místech, tady rupnul ten vikslajvant po&nbsp;celý šířce…“</span></p>
        <p class="chunk" data-nb-ref-number="31" id="chunk31" data-nb-words="53" data-nb-chars="309"><span class="idea" data-nb-ref-number="30" id="idea30" data-nb-words="53" data-nb-chars="309">„Kanape přetrhli!“ křičel pan přednosta, „přednostovi přetrhli kanape vejpůl. Ale to&nbsp;je&nbsp;tím, že&nbsp;nic už&nbsp;nad lidma není! Ani Bůh, ani mýtus, ani alegorie, ani symbol. Jsme na&nbsp;světě sami, proto je&nbsp;dovolený všecko… ale ne&nbsp;pro mě! Pro mě&nbsp;je&nbsp;Bůh! Ale pro támhleto prase vepřový existuje jen vepřová, knedlík, zelí…“</span></p>
        <p class="chunk" data-nb-ref-number="32" id="chunk32" data-nb-words="16" data-nb-chars="94"><span class="idea" data-nb-ref-number="31" id="idea31" data-nb-words="16" data-nb-chars="94">A&nbsp;pan přednosta už&nbsp;nemluvil, jen dýchal, funěl, díval se&nbsp;na&nbsp;perón, na&nbsp;záda výpravčího Hubičky.</span></p>
        <p class="chunk" data-nb-ref-number="33" id="chunk33" data-nb-words="36" data-nb-chars="231"><span class="idea" data-nb-ref-number="32" id="idea32" data-nb-words="36" data-nb-chars="231">„To je&nbsp;ďábel,“ řekl za&nbsp;chvíli. „Chlap, kterej už&nbsp;deset let mohl bejt někde přednostou maličký staničky na&nbsp;jednokolejce, ale pořád bez jediný hvězdičky. Jen ho&nbsp;chtějí povýšit, už&nbsp;vyvede nějakou prasárnu, zatímco já&nbsp;pořád postupuju.“</span></p>
        <p class="chunk" data-nb-ref-number="34" id="chunk34" data-nb-words="10" data-nb-chars="74"><span class="idea" data-nb-ref-number="33" id="idea33" data-nb-words="10" data-nb-chars="74">„Slyšel jsem,“ povídám, „že budete povýšenej na&nbsp;inspektora státních drah.“</span></p>
        <p class="chunk" data-nb-ref-number="35" id="chunk35" data-nb-words="2" data-nb-chars="10"><span class="idea" data-nb-ref-number="34" id="idea34" data-nb-words="2" data-nb-chars="10">„Mám být.“</span></p>
        <p class="chunk" data-nb-ref-number="36" id="chunk36" data-nb-words="16" data-nb-chars="110"><span class="idea" data-nb-ref-number="35" id="idea35" data-nb-words="16" data-nb-chars="110">„Ach, to&nbsp;místo tří hvězdiček budete mít hvězdu jen jednu, ale vroubenou inspektorskou zahrádkou!“ zvolal jsem.</span></p>
        <p class="chunk" data-nb-ref-number="37" id="chunk37" data-nb-words="37" data-nb-chars="226"><span class="idea" data-nb-ref-number="36" id="idea36" data-nb-words="37" data-nb-chars="226">„Tak, Miloši,“ zasnil se&nbsp;přednosta. „Takovej příklad tady máte,“ řekl a&nbsp;otevřel skříň a&nbsp;vyjmul novou blůzu, na&nbsp;které už&nbsp;byla vyšitá zahrádka s&nbsp;diamantovou hvězdou, „takovej příklad máte ve&nbsp;mně, a&nbsp;jako bych házel perly sviním.“</span></p>
        <p class="chunk" data-nb-ref-number="38" id="chunk38" data-nb-words="14" data-nb-chars="78"><span class="idea" data-nb-ref-number="37" id="idea37" data-nb-words="14" data-nb-chars="78">„Takový inspektor,“ povídám, „to je&nbsp;na&nbsp;dráze to&nbsp;samé jako na&nbsp;vojně major, že?“</span></p>
        <p class="chunk" data-nb-ref-number="39" id="chunk39" data-nb-words="4" data-nb-chars="30"><span class="idea" data-nb-ref-number="38" id="idea38" data-nb-words="4" data-nb-chars="30">„Tak, Miloši,“ řekl přednosta.</span></p>
        <p class="chunk" data-nb-ref-number="40" id="chunk40" data-nb-words="132" data-nb-chars="738"><span class="idea" data-nb-ref-number="39" id="idea39" data-nb-words="132" data-nb-chars="738">A&nbsp;po první koleji si&nbsp;to&nbsp;uháněl dlouhý nákladní vlak, jel plnou rychlostí a&nbsp;nápravy přes styky kolejnic dávaly pravidelné hluboké zvuky. A&nbsp;pan přednosta pozorně vložil do&nbsp;skříně rukávy a&nbsp;cípy, aby je&nbsp;nepřivřel. Pak vzal pikslu se&nbsp;zadinou, otevřel okno a&nbsp;polští rysové vletěli do&nbsp;kanceláře, rvali se&nbsp;ve&nbsp;vzduchu, kdo mu&nbsp;sedne na&nbsp;rameno, a&nbsp;tak všichni posedali po&nbsp;panu přednostovi jak na&nbsp;nějaký pomník nebo kašnu, ukláněli se&nbsp;a&nbsp;lísali se&nbsp;k&nbsp;němu, docela ani nestáli o&nbsp;zadinu, spíš jim šlo o&nbsp;tu lásku, zobali mu&nbsp;tváře, ale tak něžně, jako by&nbsp;to&nbsp;byly jeho malinké děti. Nákladní vlak odnesl svůj rachot s&nbsp;sebou. Takový randál s&nbsp;vlakem v&nbsp;pohybu jde pořád, zrovna tak, jako v&nbsp;čas míru s&nbsp;každým večerním vlakem čtverce a&nbsp;obdélníky ze&nbsp;zářících oken.</span></p>
        <p class="chunk" data-nb-ref-number="41" id="chunk41" data-nb-words="11" data-nb-chars="63"><span class="idea" data-nb-ref-number="40" id="idea40" data-nb-words="11" data-nb-chars="63">„Co jen tak mohl pan výpravčí dělat se&nbsp;Zdeničkou, co?“ povídám.</span></p>
        <p class="chunk" data-nb-ref-number="42" id="chunk42" data-nb-words="124" data-nb-chars="724"><span class="idea" data-nb-ref-number="41" id="idea41" data-nb-words="124" data-nb-chars="724">„Zvěrstva,“ řekl pan přednosta a&nbsp;usmíval se&nbsp;a&nbsp;nastavoval rty holoubkům, „zvíře se&nbsp;na&nbsp;to&nbsp;nezmotá. Ale, Miloši, já&nbsp;už&nbsp;se&nbsp;s&nbsp;tím nebudu zlobit, kárná komise to&nbsp;má&nbsp;v&nbsp;Hradci… Zkrátka pan výpravčí Hubička o&nbsp;noční povalil Zdeničku a&nbsp;potom jí&nbsp;vyhrnul sukně a&nbsp;jedno razítko naší stanice za&nbsp;druhým otiskl naší telegrafistce kolem zadnice. I&nbsp;datumovku jí&nbsp;tam dal! Ale Zdenička přišla ráno domů a&nbsp;maminka si&nbsp;ta&nbsp;razítka přečetla a&nbsp;přiběhla hned sem a&nbsp;že si&nbsp;bude stěžovat na&nbsp;gestapu. Tak jsem, Miloši, musel sepsat protokol. Hrůza! A&nbsp;hned musela Zdenička na&nbsp;ředitelství a&nbsp;tam si&nbsp;ty&nbsp;razítka prohlídl i&nbsp;sám ředitel státních drah! Hrůza!“ volal pan přednosta a&nbsp;holoubci mu&nbsp;padali s&nbsp;rozpřažených ramen a&nbsp;tleskali křídly, aby udrželi rovnováhu.</span></p>
        <p class="chunk" data-nb-ref-number="43" id="chunk43" data-nb-words="107" data-nb-chars="621"><span class="idea" data-nb-ref-number="42" id="idea42" data-nb-words="107" data-nb-chars="621">A&nbsp;podle plotu naší stanice, tam na&nbsp;druhé straně, cválala na&nbsp;černém hřebci paní hraběnka Kinská, která se&nbsp;už&nbsp;vracela z&nbsp;dvorů, cválala jakoby srostlá s&nbsp;tím černým hřebcem. A&nbsp;pan přednosta vyšel na&nbsp;perón s&nbsp;těmi polskými rysy, ukláněl se&nbsp;cválající paní hraběnce, která přejela trať a&nbsp;hnala hřebce před stanici, a&nbsp;tak lehce se&nbsp;svezla s&nbsp;koně, jen její jezdecké kalhoty zadrhly o&nbsp;kožené sedlo, a&nbsp;potom jí&nbsp;pan přednosta políbil ruku, a&nbsp;ověšený polskými rysy kráčel s&nbsp;ní a&nbsp;paní hraběnka, jako by&nbsp;se&nbsp;to&nbsp;samo sebou rozumělo, nijak se&nbsp;nepodivila nad těmi holoubky, ale sama jim nastavovala rukavičku a&nbsp;rozmlouvala s&nbsp;panem přednostou.</span></p>
        <p class="chunk" data-nb-ref-number="44" id="chunk44" data-nb-words="8" data-nb-chars="50"><span class="idea" data-nb-ref-number="43" id="idea43" data-nb-words="8" data-nb-chars="50">Výpravčí Hubička mohl nechat oči na&nbsp;paní hraběnce.</span></p>
        <p class="chunk" data-nb-ref-number="45" id="chunk45" data-nb-words="148" data-nb-chars="821"><span class="idea" data-nb-ref-number="44" id="idea44" data-nb-words="148" data-nb-chars="821">„Miloši, víš, co&nbsp;bych chtěl? Chtěl bych se&nbsp;proměnit v&nbsp;tohle sedlo,“ a&nbsp;ukázal na&nbsp;osedlaného černého hřebce, a&nbsp;pak si&nbsp;odplivl a&nbsp;zasmál se&nbsp;a&nbsp;řekl mi&nbsp;důvěrně: „Miloši, měl jsem krásnej sen. Zdálo se&nbsp;mi, že&nbsp;jsem se&nbsp;proměnil ve&nbsp;vozejk a&nbsp;paní hraběnka mě&nbsp;držela za&nbsp;vojku a&nbsp;rejdovala se&nbsp;mnou do&nbsp;magacínu,“ a&nbsp;zase se&nbsp;díval tak necudně na&nbsp;paní hraběnku, na&nbsp;její nohy, jak tak kráčela s&nbsp;panem přednostou k&nbsp;magacínu obilí, k&nbsp;liverpůlu, a&nbsp;pan přednosta se&nbsp;tak polekal nad jistou zprávou, kterou mu&nbsp;asi právě řekla paní hraběnka, že&nbsp;holubi mu&nbsp;ustrašeně vzlétli s&nbsp;ramen a&nbsp;odletěli. A&nbsp;paní hraběnka podala ruku panu přednostovi a&nbsp;ten ji&nbsp;uctivě políbil, pak jí&nbsp;chtěl pomoci do&nbsp;třmenů, ale paní hraběnka ho&nbsp;zadržela pohybem ručky a&nbsp;vyhoupla se&nbsp;na&nbsp;černého hřebce, rozevřela na&nbsp;vteřinku nohy a&nbsp;pan výpravčí Hubička si&nbsp;utřel ústa a&nbsp;prohlásil:</span></p>
        <p class="chunk" data-nb-ref-number="46" id="chunk46" data-nb-words="7" data-nb-chars="37"><span class="idea" data-nb-ref-number="45" id="idea45" data-nb-words="7" data-nb-chars="37">„To je&nbsp;pěknej prdeláč,“ a&nbsp;odplivl si.</span></p>
        <p class="chunk" data-nb-ref-number="47" id="chunk47" data-nb-words="56" data-nb-chars="345"><span class="idea" data-nb-ref-number="46" id="idea46" data-nb-words="56" data-nb-chars="345">A&nbsp;paní hraběnka cválala cestou z&nbsp;nádraží, ten černý hřebec se&nbsp;odrážel od&nbsp;sněhu, který se&nbsp;třpytil růžovým sluncem. Pan výpravčí Hubička rozděloval ženské do&nbsp;dvou tříd. Těm, které měly převahu od&nbsp;pasu dolů, říkal jako paní hraběnce: prdeláč, a&nbsp;těm, které od&nbsp;pasu nahoru měly krásné poprsí, říkal: ceckounek. Jako vokounek, pohrabáč, hřivnáč a&nbsp;tak.</span></p>
        <p class="chunk" data-nb-ref-number="48" id="chunk48" data-nb-words="19" data-nb-chars="109"><span class="idea" data-nb-ref-number="47" id="idea47" data-nb-words="19" data-nb-chars="109">A&nbsp;pan přednosta rozzlobený běžel do&nbsp;dveří stanice a&nbsp;zasyčel: „Hubičko, už&nbsp;to&nbsp;ví&nbsp;i&nbsp;sama paní hraběnka Kinská!“</span></p>
        <p class="chunk" data-nb-ref-number="49" id="chunk49" data-nb-words="37" data-nb-chars="217"><span class="idea" data-nb-ref-number="48" id="idea48" data-nb-words="37" data-nb-chars="217">A&nbsp;otočil se&nbsp;ve&nbsp;dveřích a&nbsp;kýval strašlivě vážně hlavou a&nbsp;potom rovnou po&nbsp;schodech do&nbsp;kuchyně, kde nejdřív několikrát udeřil židlí o&nbsp;podlahu, až&nbsp;v&nbsp;dopravní kanceláři padala omítka ze&nbsp;stropu, a&nbsp;potom hulákal do&nbsp;světlíku:</span></p>
        <p class="chunk" data-nb-ref-number="50" id="chunk50" data-nb-words="155" data-nb-chars="1025"><span class="idea" data-nb-ref-number="49" id="idea49" data-nb-words="155" data-nb-chars="1025">„Kletba erotického století! Všecko je&nbsp;přeerotizováno! Jen erotická dráždidla. Výrostci i&nbsp;děti se&nbsp;zamilovávají do&nbsp;děvčátek pasoucích husy! Milostné tragédie okoukané z&nbsp;četby a&nbsp;erotických filmů! Na&nbsp;soud s&nbsp;pisateli a&nbsp;vychovateli a&nbsp;prodavači pornografických knih a&nbsp;obrazů! Pryč se&nbsp;zrudnou obrazotvorností mládeže! Rozsekal mrtvolu mlíkařky a&nbsp;jistě by&nbsp;rozsekal mrtvolu i&nbsp;své sestřenice, kdyby mu&nbsp;v&nbsp;tom nebylo zabráněno. V&nbsp;drogerii vystavená figurína znázorňující průřez boku mladé ženy v&nbsp;životní velikosti. A&nbsp;mládež tohle přímo hltá! Ateliér jednoho malíře vás nechá na&nbsp;pochybách, zda jste nevešli do&nbsp;řeznického krámu s&nbsp;lidským masem. Kanibalismus! Vranská v&nbsp;kufru a&nbsp;hledá se&nbsp;blondýn se&nbsp;zlatým zubem. Kupoval jí&nbsp;naposled australské jablko v&nbsp;automatu Koruna. Huj! Samé maso! Vraždy z&nbsp;vilnosti na&nbsp;obzoru. Na&nbsp;lavici obžalovaných s&nbsp;učiteli, kteří trpí poučení ve&nbsp;věcech pohlavních. Čím víc nemravnosti a&nbsp;požitkářství, tím méně kolíbek a&nbsp;tím více rakví!“ chraptěl pan přednosta světlíkem z&nbsp;kuchyně v&nbsp;prvním patře do&nbsp;dopravní kanceláře.</span></p>
        <p class="chunk" data-nb-ref-number="51" id="chunk51" data-nb-words="85" data-nb-chars="492"><span class="idea" data-nb-ref-number="50" id="idea50" data-nb-words="85" data-nb-chars="492">To&nbsp;bylo tím, že&nbsp;pan přednosta byl jednak členem S.&nbsp;O.&nbsp;S., Svazu obrodných snah v&nbsp;Praze, a&nbsp;potom paní hraběnka, když objednávala vagóny pro jateční dobytek, často vytýkala panu přednostovi, že&nbsp;je&nbsp;vlažný ve&nbsp;víře, že&nbsp;když padne katolická církev, tak padne i&nbsp;celý svět. A&nbsp;pan přednosta, když kráčel podle nějakého kostela, když byl v&nbsp;uniformě, tak tomu kostelu salutoval, nebo když byl v&nbsp;civilu, tak zase sňal svůj švarcemberský klobouček a&nbsp;klaněl se&nbsp;kostelu a&nbsp;něco si&nbsp;s&nbsp;ním tiše brblal, hovořil.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./ostre_sledovane_vlaky_007.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>